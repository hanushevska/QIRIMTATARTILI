### 7

Кунешли къыш кунюне къувангъан къайракъташлылар эрте саба сокъакъларгъа тёкюльдилер.
Чокъкъа бармадан оларнынъ дикъкъатларыны худжур бир адисе джельп этти: кок юзюнде апансыздан уфакъ бир самолёт пейда олып, Къайракъташнынъ устюнде долана башлады.
Эм шу дередже алчакътан учты ки, бойле гурультиге алышмагъан тавукълар дерал кумеслерине чапыштылар, копеклер кокке къарап улудылар.

Самолёт ансыздан пейда олгъаны киби, бир къач дакъикъа авада айлангъан сонъ, бирден шимальге догъру юкселип, къырларнынъ артына синъип кетти.
Лякин кезинтиге чыкъкъанлар самолёт акъкъындаки лакъырдыдан башкъа мевзугъа кечер-кечмез, о къайдадан корюльди: къыр этегиндеки тогъайнынъ устюнден къарталдай тайгъалап, парашютке илинген бир шей ташлады.

Сокъакътаки балалар, яшлар ве шу джумледен Бориснен Селим, сес-шамата къопарып, тогъайгъа чапып кеттилер.
Лякин ер юзю ап-акъ олгъанындан, къулан тогъайны дёрт долансалар да, парашютны тапамадылар.

Селим янъы потиклерининъ сылангъанына языкъсынып:

— Борис, къайтайыкъ дост, бельки Серверге керек олып къалырмыз, — деди.
— Самолётдан ташлангъан шейни къар иригинден сонъ келип бакъармыз.

— Сен шашырдынъмы не мараз?
Ерге бош чувал ташламагъандырлар, адам я да муим бир шей олса керек.

Селим араштырмакънынъ файдасызлыгъы акъкъында бир шейлер айтаджакъ олса да, тамам бу арада джап кенарындаки балалардан бири:

— Борис агъа, дередеки къар къыбырдана! — деп къычырды.

Онда, къую агъызы киби олгъан къарнынъ тюбюнде, недир, чапаланмакъта эди.
Борис джаптан ашагъы адымлады.

— Юринъ, дереге тюшейик!

Яшлар ве балалар эль-аякъларынен къар ичинден ёл ачып, дереге саркътылар.
Борис боюнынъ узунлыгъындан файдаланып, огден кетти ве тепренмекте олгъан къар оюгъыны эллеринен къармаламагъа башлады.
Бирден:

— Парашют!—деп багъырды ве къар тюбюнден бир топ йип тартып чыкъарды.
— Къана, йпилерге япышынъыз!
Агъыр шейге ошай.
Айды, тарттыкъ: бир, эки, учь!..
Бир даа...

Парашютнен бирге, эль ве аякълары йиплерге чырмалгъан бир адам тартып чыкъардылар.
Лякин бу адам баштан-аякъ къаргъа булгъалангъанындан, онынъ ким олгъаныны анълап оламадылар.

Яшларнынъ ярдымынен аякъкъа тургъан парашютчи, енълеринен бетини сюртти, юмрукъларынен козьлеринп окъалады, лякин агъызыны ачмады.
Сабыры тюкенген Борис:

— Эй, бейнадем огълу, сен кимсинъ, къайдан ве не ичюн кельдинъ?—деп сорады.
— Спортсмен олсанъ, къоймагъа башкъа бир ер тапмадынъмы?
Озь талийинъни кимге ишандынъ?

Парашютчи, зорнен олса да, кирпиклери бузлагъан козьлерини ачты, къып-къызыл кесильген дудакъларынен джылмайып кульди.

— Мераба, Борис!
Селим, санъа да мераба!
Танымадынъызмы?..

Заваллы Амет!
Селимнинъ сёзюне уйып, къар иригендже беклеген олсалар, аджеба сенинъ алынъ не олур эди?

Амет, достчыгьым, сенсинъми?— деп, Борис эллеринен оны къучакълап алды, буюк бир асретлик ве къуванчнен онынъ манълайындан, козьлеринден, янакъларындан опьти.

— Тойгъа кельдинъми?

— Тойгъа! — деди Амет ве бирден тизлерине япышты.

— Агъырамы?

— Агъырмай, бурчанлай.
Тиз къапагъым парча-кесек олса корек.

Ат башынен лётчик башына нелер кельмез!
Айды, къолтукъларымдан тутынъыз да, бу къадемсиз къабирден чыкъайым.

Сейтабла парашютны юкленди.
Бориснен Селим Аметни эки якътан къолтукълап, джапнынъ къыргъагъына чыкъардылар.

— Энди озюм кетерим,— деди о.
— Мересьев аякъсыз юре, мен бир аякънен юремем ёкъса?

Къар ичинден ачылгъан ёл тар олгъанындан, Амет акъсай-акъсай огден кетти, онынъ артындан Борис, Селим ве башкъалары кельдилер.
Бундан учь кунь эвель Борис Сервернинъ адындан Аметке телеграмма чеккенде, достуны артыкъ кульмейджегине, онынънен йигитлерджесине лакъырды этеджегине озь-озюне сёз берген эди.
Лякин мына шимди, сюрюне-абына кеткен мешин шлёмлы, бол-сал урбалы Аметни коре тура, тилини тыямады:

— Амет, штанынъ пек узун.

— Лётчик формасы!—деп джевапланды о.

— Штанынъа сюрюнмейсинъми?

— Чамур авада балакъларымны чызмамнынъ къонучларына тыкъам.

— Кителинъ де тап тизлеринъе тюшкен.

— Форма!
Учкъанда этеклерини штаныма тыкъам.

— Сизде эр шей алмалы-салмалы экен де!— деп кульди Борис.
Амет индемеди.
— Насыл машинада ишлейсинъ?

— Граждан авиациясында самолётнен юк ташыйым.

— Самолётынъ дёрт копчеклими?

Амет тарс токъталып, кери чевирильди.

— Сервер айттымы?
— Онынъ къашлары чатылды, ешиль козлери къысылды, лякин сёгюнейим деп агъыз ачаджакъта, бирден кулип йиберди.
— Догъру, самолётым дёрт копчеклидир — бензовоз.
Лякин учмагъа да огренем.
Ташкентке барып тюшкенимден берли авиаклубкъа къатнайым.
Инструкторнен беш кере авагъа котерильдим, тезден мустакъиль учушкъа чыкъаджам.

— Кене тюшюнъдеми?

— ёкъ, бу кересинде эсимде!— деди Амет гъурурнен.
— Эвельден мен тек хаяллана эдим, амма шимди ишке кириштим: окъуйым, огренем!
Керчектен лётчик оладжам!
Энъ яхшы курсантлардан сайылам.
% Отличник!
Шунынъ ичюн де начальнигимиз тойгъа кельмеге махсус самолёт берди.

Олар кулюше-кулюше Къайракъташнынъ сокъакъларына келип кирдилер.
Балалардан «лётчик Аметнинъ» кельгенини анълагъан Къайракъташлылар, тонтон олып, оны къаршылып чыкътылар, элини сыкътылар ал-эвалыны сорадылар.
Амет исе озюни куннинъ къараманы сайып (шакъамы я: тойгъа самолётнен ксльди, парашютнен тюшти, тизини яралады!), бирге он къошаракъ, чевре якътан ягъгъан суаллерге джевап берди.

Олар, токътала-токътала, меркезий сокъакъкъа келип чыкътылар.

— Насыл, бегенесинъми?—деп сорады Борис.— Ташкентке кеткенинъе пешман олмадынъмы?

Аметнинь козьлерине къаршыдан кельмекте олгъан бир къыз чалынды.

— Вай анайчыгъым, меним корьгеним недир?— деп эллерини джайып алды.
— Бу Ташкентли къыз мында не япа?
Борис, достчыгъым, анавы келеяткъан шляпалы къыз меним Зоечкамнынъ достудыр.
Сени иште онынънен таныш этеджек эдим.
Юр, янына барайыкъ!

Амет буюк бир незакетнен къызнынъ элини сыкъып, ал-хатрини сорап, онъа достларыны такъдим этти:

— Таныш олунъыз: мына бусы Борис Речевскийдир.
Къайракъташнынъ мешур буравджысы!
Хатиринъде олса, Ташкентте корюшкенде сизге мына бу йигитни макътагъан эдим.
Мына бусы да Селим Къатыкъчиев!
Зенааты бухгалтерлик, иши артистлик...

Айше озюни тутамагъанындан, къакъылдап кульди.
Онъа бакъып Бориснен Селим де къахкъаха котердилер.
Тек бир Амет шашмалап къалды.

— Не олды, не кулесинъиз? — деп ачувланды.
— Ташкенттен кельген къызга анъкъавлыгъынъызны косьтермек нстейснзмн?

— Кечнктинъ, достум, — деди Борис, — бизни бу къызнен башта Сервер таныш этти.
Энди сен озюнъ де таныш ол: бу къыз Сервернинъ нышанлысы Айше Сеитовнадыр!

Аметнинъ ешиль козьлерн самайларынадже керилип, шашкъынлыкънен парылдадылар.

— Ана санъа бир шей даа!
Гъалиба пусламны шашырдым.
Мен Зоечкагъа Къайракъташкъа кетеджегимни анткъанда, о: мен де онда тойгъа чагъыртувлым, аламнынъ къызына агъасы той япа экен, деди.
Алдады, десе...
Дейик «аласынынъ къызы» сенсинъ, я агъанъ ким ола?

Аля даа кулькюден айынамагъан Айше:

— Сервер!—деди.

— Сервер?!
Демек Сервер эм оджа, эм къоджа, ойлеми?

— Зухра Серверни агъам деп биле.
Сырымны бильдиреджек эднм амма, ёлгъа чыкъаджакъта онынънен корюшемедим.
Зухра келеджекми?
Мен онъа да, Мавлян акагъа да телеграмма ёллагъан эдим.

— Келеджек,— деди Амет.
— Яныма алайым дедим амма, аэроклубнынъ складында оны котере биледжек юк парашюты тапылмады.
Не япайым, ерге озь аякъларынен къонгъан самолёткъа билет алып бердим.
Къана, кельсин де, айнеджи тилькиге «аласынынъ» къызыны да, шу къызнынъ «агъасыны» да, торгъайнынъ конгъан ерини де косьтерейим.

Къолтугъында бокъчасы олгъан Али акъай пышнайпышнай оларнынъ янына келип токъталды.
О, чокъ чапкъаласа керек ки, нефес алгъан сайын къалкъыкъ кемикли кокюси корюкдай къабарып энмекте эди.

— Хош кельдинъ, къардашым!— деп Али акъай сувукъкъанлыкънен Аметнинъ элини сыкъты.
Сонъ, Бориске айланды.
— Бойле олмаз да къардашым!
Той менимки олса эди, не исе, лякин сенинъ достунъ эвлене де!
Берабер башладыкъ, келинъ, шу ишни берабер битирейик.
Валлаи, сени тапкъандже, анамнынъ эмизген сюти бурунымдан кельди.
Даа демин шеф колхозымызнынъ учь йигити он беш ат джетип кельдилер.
Машалла реиске, сёзюнден къайтмады.
Демек, он эки адам даа керек.
Аткъа минеджек йигитлеринъ азырмы?

— Азырлар!—деди Борис къуванчнен.

— Чокъ яхшы.
Мынавы бокъчаны ал.
Ичиндеки яв лукъларны атларнынъ башларына багъларсынъыз.
Меним бахшышымдыр.
Айды, джёне.

Яшлар кеткен сонъ Али акъай джебинден косьтекли саатини чыкъарды, чыкъылдатып онынъ къапагъыны ачты, саатке бакъып башыны хошлудсызлыкънен саллады ве ялынъыз бундан сонъ козьлерини Айшеге котерип:

— Айше ханым, сенинъ де вакътынъ кельди!—деди.
— Давран: саат он эки олаятыр.
Галя эвде сени беклей.

Вакъыт!
Демек Айшенинъ де вакъты кельди!...
Шимдигедже бу акъта тюшюнмектен къачынгъан Айше, «вакъыт» сёзюни эшиткенинен, эти-тени чымырдады, дюньяда джандан азизини джойгъан адамдай ынджынды, юреги санчып-санчып сызлады.
«Не ичюн кельдим, не ичюн разы олдым,— деп окюнгендай олды,—ич олмадым бир ай даа, бир бучукъ ай даа беклемек мумкюн дегиль эдими?..».

— Давран, къызым, беклейдирлер!—деп ашыкътырды Али акъай.

Сабадаи берли шенъ-шерамет юрген Айшснинъ ичи, багъыры кюйгендай олды.
О, башыны салындырып, яваш-яваш Андрей Павловичнинъ эвине кетти.
