### 3

Арасы ярым саат кечмеден амамханенинъ эки атлы арабасы топракъ йыгъымына чевирильген эвнинъ огюне келип токътады.
Арабадан Зарифе енге, Селим ве къамчысыны чызмаларынынъ къонучына тыкъкъан Айрапетов тюштилер.
Зарифе енге олып кечкенлерни тешкермеге кельген бир ресмий адам киби, топракъ обасыны бир къач кере айланып чыкъкъан сонъ, козьлерини яры йыкъыкъ дивардаки кетмен тишлерине тикти.

— Я бусы да не экен?
Эшильсе, эвнинъ сачакълары я да дамы эшилир, лякин диварлар авмаз эди,— деп озь башында мырылданды.
— Диварлар кетменнен сёкюльген.
Дамнынъ эшильмеси де шекли бир шей: багъаналары, ярмалары не чюрюген ве не де сынгъанлар, чум агъачы киби сап-сагъламлар.
Ёкъ, мында башкъа бир шей олгъан амма, не экенине акъыл кестирамайым.

Айрапетов Махрамкул аканынъ арекетине озюндже къыймет кести:

— Къартлыгъына бакъмадан аля бугунь акъыл-балигъ олмагъан,— деди.
— Энди буны он беш-йигирми бинъге сатыладжакъ эвни йыкъып ташламакъ олурмы?
Онынъ ерине лаф этмек укъукъы менде олса эди: я парасыны тёленъиз я да эвим ерине эв яптырып беринъиз, дер эдим.
Эй сени къалпазан къарт, джебине кирейим деп азыр тургъан бинъликлерни тевеккель ерде топракъ обасына чевирдинъ.

— О да насыл бинъликлердир? — деп тааджипленди Зарифе енге.
— Эвни къарт озю йыкъкъаныны сен къайдан билесинъ?

Айрапетов «тутулдым» деп элесленди, лякин къабааты неде экенини бильмегенинден, тюневин акъшам Махрамкул аканен араларында олгъан лакъырдыны айтып берди.

— А-а, мына не! — деп Зарифе енге енгильден нефес алды.
— Чокъ яхшы япкъан, эшкъ олсун Махрамкулгъа!
Мен олсам да ойле япар эдим.
Къана, эшьяларны арабагъа юкленъиз.

Айрапетов Зарифе енгенинъ артындан бакъып къалды.
«Бу инсанлар акъылларыны чылдыргъанмы не мараз?
Эви олса бу да йыкъаджакъ экен!
Зырзоплар, паранынъ къадирини бильмейсинъиз.
Языкъ, манъа эв саиплиги къысмет олмады, мен оны он къат къыйметинен сатып-савуштыргъан сонъ, тюбюндеки нефтьни де къопкъанен сатар эдим: къопкъасы бир кумюш, эльверсе алынъыз.
Юз къопкъасы — юз кумюш, бинъ къопкъасы...
Эх, бу бахт деген шей ондан файдаланмагъа бильмеген адамларгъа насип ола экен де».

Хаялында нефть алыш-вериши этеяткъан Айрапетовны бу татлы ойлардан Зарифе енгенинъ отькюр давушы айындырды:

— Эвнинъ къайгъысы санъа къалдымы?
Къана, тез ол, мынавы сетни Селимнен арабагъа котерип къойынъыз.

Араба юкленген арада Сабир Мухаммедовичнинъ кабинетинде дигер бир адисе олып кечти.
Директор Махрамкул ака чыкъып кеткен сонъ тюневинки зияретнинъ иштиракчилерини чагъыртты.

— Махрамкул аканынъ эви эшильген,— деди о.
— Бу хаберни къартнынъ озю кетирди.
Эшъялары азбары ичинде къалгъан.
Къарт озю разы олмаса да, онынъ эшьяларыны ёл четиндеки биринджи эвге кочюрип къойынъыз.

Сервер, Адиль ве Борис агъызларыны ачып къалдьглар.

— Бу иште бир хата ёкъмы? — деди Сервер.
— Даа тюневин торс къаядай къадалып тургъан эвнинъ бир геджеде эшильмеси акъылгъа ятаджакъ шейге ошамай.
Къартнынъ озюнен корюшмек керек.

— Махрамкул ака докторларгъа корюльмек ичюв Андижангъа кетти,— деди директор.
— Азбар багъчасындаки тереклерни кестирип ташламамны риджа этти.

Яшлар юк машинасына минип Махрамкул аканынъ эвине кеттилер.
Лякин машина сонъки айланманы кечип, Борюкъышлакъкъа буруладжакъта, оглерине амамханенинъ арабасы чыкъты.
Араба эв эшьяларынен юклю эди.
Энъ огден, атларнынъ тельбевлеринден тартып, Айрапетов, арабанынъ янашасындан, къолтугъы астында Сарварнынъ чаршафкъа сарылы портретини туткъан Зарифе енге, кочь мерасимининъ энъ аркъасындан исе, янъы шорбаджысына бойсунмагъа истемеген Акъбашны тарткъычлап, Селим кельмекте эди.

Яшлар машнадан секирип тюштилер.

— Кечиктикми?
— деп Зарифе енгенинъ янына башта Борис кельди.

— Чагъырылгъан олса эдинъиз, кечиктинъиз дер эдим, лякин сизге ярдымгъа келинъиз деген олмады да гъалиба?

— Хайырлы къаза?
— деп оларгъа Сервер къошулды.

— Ана санъа бир шей даа!
О да насыл къазадыр? — деди Зарифе енге.
— Махрамкулнынъ эви эшильген деп эшиттинъизми?
Масал!
Къарт оны озь эллеринен йыкъкъан.
Неге агъыз ачып къалдынъыз?
«Бельки нефть хазинесини озьлери къазып алмагъа батынамазлар, ишлерини къолайлаштырайым» деген де, эвини бир геджеде йыкъып ташлагъан.
— О, кери бурулды.
— Олян, Селим, йипни чокъ тарткъычлама, копекни богъаятырсынъ да!

Яшлар шашкъынлыкъ делялети ичинде эдилер: Нефть сырыны къарткъа ким бильдирди?
Къарт не ичюн алель-аджеле шеэрге чыкъып кетти?
Джаны агъырдымы?

Борис ири козь къапакъларыны керип, къашларыны чатып:

— Зарифе енге, нефть меселеси къайсы бир онъмазнынъ агъзындан чыкъкъаныны бильмейсизми? — деп сорады.

— Къайракъташнынъ джемаат деллялы ким олгъаныны бильмейсинъми?
— О, козьлеринен Айрапетовны ишарет этти.
— Ана шу акъылдане къарткъа: азбарынъда нефть къуюсы къазмакъ истейлер, эвинъни йыкътырма, зорнен йыкъмагъа акълары ёкъ, деп огют берген.

Борис ачувындан ком-кок кесильди.

— Сагълам тенде къотур дегенлери мына бойле сойларыдыр.
Саф юрек къарткъа о даа ким бильсин нелер айткъандыр.
Ёкъ, шу пезевенкке дюньянынъ къач буджакъ экенини огретмесем олмайджакъ.

Борис юмрукъларыны тююклеп, огге атылды.

— Борис, сенинъ япкъанынъ недир шу?
— деп Адиль онынъ пешинден етти ве омузларындан къапышлап тутты.
— Махрамкул ака бойле бир кельмешекнинъ сёзюне инангъандыр, дейсинъми?
Быракъ, шамата къопарма.
Коресинъми, хиянетликнен айтылгъан сёзлерден къарт озюнджесине нетидже чыкъаргъан: бизлерни беклеп турмадан эвини озю йыкъкъан.

Борис бираз сусып турса да, океси ятышмады.

— Бакъ сен онъа, джаным-джаным адамнынъ юрегини къырмакънен, озюнинъ арам юрегини нешэлендирмек истеген.
Нерон, валлаи бурунгъы Рим Нероны!
Токъта сен, езит, эгер сенден ахтымны алмасам, бугуньден сонъ адым Борис олмасын.

Бу лакъырдылар Айрапетовнынъ къулагъына чалынса керек ки, о адымда бир къоркъунен аркъасына буруларакъ, атларны зыкъарлады:

— Ну-о-о, бульбуллер, давранынъыз!

Машина кери къайтты.
Яшлар кочь мерасимине къошулып, арабанынъ пешине тюштилер.
Ёл тозуна боналгъан Селим, Акъбашны джетеклеп, яшларнен сыралашты ве омузынен Адильни тюртип:

— Къуюны буравламакъны гъалиба санъа ышангъанлар,— деди.
— Къана, эв эшильмеси ве ярындан отеде вышка къуруладжагъы эшкъына бугунь акъшам джеблеринъни бираз енгиллештирмез экенсинъми?
Магъарич дейим де!

Айтты да, агъызыны юмды: Зарифе енгенинъ атеш пускюрген козьлери онъа тикленген эдилер.

— Не, магъарич дединъми?
Я мен санъа магъарич сёзюни тилинънинъ уджундан силип ташла демедимми?

Селим башыны салындырды.
Сервер Зарифе енгенинъ алевленип кетмесине ёл бермемек ичюн, лакъырдыны чевирмеге ашыкъты:

— Эв йыкъылды амма, азбарда джаным-джаным мейва тереклери къалды.
Оларны кесмеге къартнынъ эли бармагъандыр.

— Биз оларны бир саат ичинде абрап ташлармыз, деди Борис.
— Бойле уфакъ бир шейнинъ лафы биле арам.

— Ёкъ, достум, бу уфакъ шей дегильдир, деди Сервер.
— Бу тереклер къартнынъ къуванчыдыр.
Талийи хор бу адамны ич олмадым бу къуванчындан марум этмейик.

— Не демек истейсинъ шу?

— Тереклерни кесмемиз.

— Ана санъа бир шей даа!
Тереклер кесильмеден къую буравланырмы?

Араба ёл кенарындаки янъы эвлерге якълашып, амам бетке бурулды.

— Эй, даа къайда кетесинъ, кельдик де! — деп къычырды Борис Айрапетовкъа.
— Индемесенъ дюньянынъ сонъунаджек кете береджек.

Араба токътады.
Айрапетов Зарифе енгеге чевирильди.
О, исе:

— Къайда кельдик?
Неге арабаны токътаттынъ?
— деп Бориснинъ устюне атылды.
— Махрамкул ака меним эвиме коче, менде отураджакъ, бундан хаберинъ бармы?
Артём, атларны айда, шорбаджы меним, онынъ зырылтысына къулакъ асма.

Селим джылмайып кульди.
Борис исе буюк бир сырнынъ аслына ирген адамнынъ шашкъынлыгъынен:

— Эй-ей, меселе теренге чаткъан да! — деп созды.
Багъышланъыз, къурунтынъызны бирден анълап оламадым: демек эки эвден бирининъ йыкъылмасы, эки яш юрекнинъ бир эвде къавушмасына къапы ачты, ойлеми?
Хайырлайым.
Лякин чалгьы-чагъанасыз той олурмы?
Ёкъ, разы дегилим, адетиндже келин киевнинъ эвине тюшмек керек.
Яшлар, арабаны мынавы янъы эвнинъ азбарына бошатынъыз.
Киев бала шеэрден къайтып кельген сонъ келинни бу эвге машинанен, кемане-даре чалдырып тюшюрирмиз.

Яшлар озьлерини джиддий тутмагъа тырышсалар да, алдырамадылар, къакъылдап-кулип йибердилер.
Зарифе енгеден сакъынгъан Селим бетини четке бурып, кулькюден тынылып-тыйылып къалды.
Атьта Айрапетов биле оларгъа къошулып, гурюльтили давушынен шакъылдап алды.

Зарифе енге бир ан олса да шашмалады, не айтаджагъыны тапыштырамады.
Череси яшынлы кок юзю киби сытылды, манълайындаки бурюшиклер бири-бири устюне къатмерленип, къашлары тююлип, козьлеринден алев пускюрген киби олды.

— Сен де ырджаясынъмы, пезевенк? — деп башта Айрапетовнынъ устюне атылды.
— Бар, атларынънынъ башындан тут да, амамгъа догъру айда.
— Сонъ, Бориске айланды.
— Патлакъ козь джинасир, дудакъларынъдаки эмчек сютюни сильмен тура менимнен лакъырды этмеге сенинъ не акъкъынъ, бар?
Бакъ онъа: той япаджакъ экен!
Бар, ананъа той яп.
Бир даа бойле шей айтайым деме, арабанынъ къолтукъ агъачыны алыр да, давулны сенинъ сыртынъда чокъмарларым.
— Онынъ козюне кене Айрапетов илишти:
— Олян, неге агъыз ачып къалдынъ, эмиримни эшитмединъми?
Тез ол, атларны айда.

Араба еринден кочер-кочмез, атларнынъ огюне Борис чыкъып, тельбевлерни элине алды.

— Махрамкул ака мынавы янъы эвде яшайджакъ! — деп кестирди.
— Сенинъ къобанъда онынъ иши ёкъ.
Истесенъ сенинъ шейлеринъни де мында кочюрип кетирейик.
Эй, достлар, арабаны бошатынъыз!

— Баштакълыкъ япма, Борис, ич бир тюрлю янъы эв танымам!
Махрамкул: эшьяларымны озь эвинъе кочюрип къой, деди.
— Бу сёзлерни айтаракъ, Зарифе енге де тельбевлерге япышты.
— Ну-о-о!

— Тр-р-р!—деди Борис.

— Атларнынъ башыны боша, шорбаджы меним!

— Сиз атларгъа шорбаджысынъыз, эшьяларгъа дегиль.

— Эшьяларны да манъа ышанды, къайда истесем, алып бармагъа акъкъым бар.

— Ашыкъмай турунъыз, эшьяларны бошатайыкъ да, акъкъынъызны бош арабанен алып кетерсинъиз.
Адиль, арабанынъ иплерини чез!

Зарифе енгенен Борис керчектен иддалашмагъа башладылар.
Шакъанен башлангъан лакъырды давагъа айланды.
Эки ортагъа къалгъан арабаджы кимнинъ авасына ойнайджагъыны бильмегенинден, кенаргъа чекильди ве дава ненен битеджегини беклеп, агъыз ачып къалды.
Сервер даваджыларнынъ арасына кирмеге меджбур олды.

— Зарифе енге, Махрамкул ака бу эвге бизим истегимизнен дегиль де, директорнынъ эмиринен кочюриле.

— Эмир?!
— Зарифе енге даа зияде алевленди.
— О да насыл шейдир?
Бельки директор Къайракъташ адамларынынъ ялынъыз яшайджакъ ерлери акъкъында дегиль, ашайджакъ ашлары, киеджек урбалары, юреджек ёллары акъкъында да эмир берир?
Екъ, бойле шейлерде эмир-мемир кечмез, эр ким озюне шорбаджыдыр, къайда истесе, онда яшар.

Сервер тынмады:

— Зарифе енге, бу эв Махрамкул акагъа бахшыштыр.
Бильсенъиз керек, бахшыш деген шей къулланылмакъ ичюн бериле: саат олса — эльге такъалар, радиоприёмникнен музыка динълейлер, фотоаппаратнен сурет алалар, эв берильсе — ичине кирип яшайлар.
Сиз не, бу эвни Махрамкул акагъа мунасип корьмейсизми?
Бу асылзат къарт бойле бир эвге акъ къазанмадымы?

Зарифе енге ялынъыз «бахшыш» сёзюни эшиткен сонъ ятышты.
Борис, кускен бир адам киби элини сильтеп, ёл кенарына чекильди.
Айрапетов исе янъы эвнинъ бахшыш оларакъ берильгенине тааджипленип, къаршысындаки эвге тикилип бакъты, онъа фикрен къыймет кести:
«Элли бинъге эль-аягъынъны опип алырлар,— деп къарарлаштырды.
— Махрамкул айнеджи тильки экен, эски эвни йыкъып, янъысына саип олды.
Я бу апакъай да ничюн къартнынъ ишине къарыша, онынъ зенгинлешмесине къаршы кете?
Эх, эв саиби мен олайдым...»
Зарифе енгенинъ оке-алеви сёнеяткъаныны эслеген Адиль, Серверге ярдымгъа кельди:

— Биз, Зарифе енге, эшьяларны софагъа ташыяйыкъ, сиз исе бу шейлерни эски эвдеки киби джыйыштырып къоюнъыз да, Махрамкул ака шеэрден къайтып кельгенде шашып къалсын.
Кучюк одагъа Сарварнынъ портретини асмакъ мумкюн.
Бу ишни, эльбет де, сиз япаджакъсынъыз.

— Тахта сетни кене азбар ортасында ерлештирирмиз,— деп лафкъа къайтадан Сервер къошулды.
— Куньдюзлери онынъ устюнде ял алыр, чай ичер.

— Там-такъыр азбарда сет къоюлырмы?

— Тереклерни де кочюрирмиз.

— Ана санъа бир шей даа!
Терек кочюрилирми?

— Истек олсун, чареси тапылыр...

Учь дост баштан-аякъ ишке берильдилер.
Олар янъы вазифеге ялынъыз намус иши оларакъ дегиль де, айны вакъытта бутюн Къайракъташ комсомол тешкилятынынъ итибарыны котереджек я да, онъайтсызлыкъкъа огърагъанлары алда, джемаат козюнде тешкилятнынъ адыны кирлееджек бир иш оларакъ бакътылар.
Адиль, Сервер ве Борис янъы къуюны буравлагъанйа пейда ола биледжек зорлукъларнынъ ве козьден къачырылмасы итимал олгъан хаталарнынъ огюни эрте-ярыкъ алмакъ ичюн, Къайракъташтаки бутюн геолог ве инженерлернен корюшип, озьлериии меракьландыргъан суаллерге джевап алдылар; акъшамлары ятакъханенинъ къызыл кошесинде къапалып, терен къуюларны къазув акъкъында Баку нефтьчилерининъ иш теджрибелери тасвирленген китапларнен таныш олдылар; бригаданы теджрибели комсомол ве яшларнен текмилледилер.

Бутюн бу азырлыкъ ишлеринде оларнынъ эсас таянгъычы ве оджасы Промкин эди.
Эр кунь деген киби, устанен корюше, онъа ишнинъ кетишатыны бильдире ве эртеси куню япыладжакъ ишлер акъкъында онен акъыл таныша эдилер.

Махрамкул ака шу кетишнен къайтып кельмеди.
Мейва тереклерининъ балталанмасыны озь козьлеринен корьмектен къачынып, «хасталыкъкъа» урунгъан къарт, шеэрге баргъан сонъ керчектен хасталанып, акърабаларындан бирининъ эвинде ятып къалды.
Арадан кечкен он беш кунь ичинде Зарифе енге эки дефа шеэрге барып кельди ве сонъки кересинде къартнынъ хастаханеге ерлештирильгени акъкъында хабер кетирди.

Бу хабер эр кестен зияде Серверни мугъайтты.
Махрамкул аканен талийлери бир кельгенинденми, ёкъса чын къалибли бу адамнынъ къара такъдирине аджыныпмы, насыл да олса, Сервер оны бабасы ерине коре ве онъа эвлятлыкъ дуйгъулары беслей эди.
О къартнынъ хатирини тапмакъ, аз бучукъ олса да оны ферахландырмакъ ичюн, азбар багъчадаки мейва тереклерини янъы эвнинъ азбарына кочюрмеге ниетленген эди, лякин богъаздан ишнен мешгъуль олгъанындан, мерамынынъ ерине кетирильмесини эп кериге къалдырды.
Тюневин, Зарифе енге кетирген хайырсыз хабернен бир вакъытта, онъа экинджи бир кедерли хабер даа келип етти: Сабир Мухаммедович тереклернинъ кесильмеси, азбарнынъ тегизленмеси ве шу ерде пышка тикленмеси ичюн эмир берген.
Вышка къуруджылар бугунь-ярын ишке тюшеджеклер.
Сервер:«Сафдиль къартнынъ инсаниетлигине дегерли кучюк бир эйликнинъ тюбюнден биле чыкъамадынъ» деп окюнди ве бир баш олып директорнынъ алдына барып етти.

— Сабир Мухаммедович, ялварам, тереклерни бир къач кунь кестирмей турунъыз,— деди ве аджизликнен директорнынъ козьлерине бакъып, джевап бекледи.

— Хайыр ола?
Себебини анъламак мумкюн дегильми?
Сен графикнинъ бозулмасы не демек олгъаныны билесинъми?

— Билем, Сабир Мухаммедович, пек яхшы билем.
Сизге сёз беремиз, шимди гъайып этильген иш куньлерини бурав вакътында одермиз.
Бунъа шек-шубенъиз олмасын.
Базар кунюнеджек тереклер кесильмесин.

Чокъ дегиль, эки кунь даа къалды.

Директор Сервернинъ ялварыджы козьлерине, эеджанлы юзюне бакъты.

— Аджеба бу эки кунь санъа не береджек?
Кесиледжек тереклерге ёкъса фатиха окъутмакъ истейсинъми?

Дуагъа мени де чагъыр.

— Себебини сонъундан анъларсынъыз, Сабир Мухаммедович, шимдилик артыгъыны сораманъыз.

— Демек, сыр тутасынъ, ойлеми?

— Эльбет, сыр тутам,— деп кулюмсиреди Сервер.
— Комитет азаларынен лакъырдымыз бугунь акъшам оладжакъ».
Эгер олар менимнен разы олсалар, ярын сабадан узурынъызгъа келип, «сырымны» ачарым.
Бу иште сизинъ де ярдымынъыз керек.

— Бакъ сен онъа, графикни бозгъаны-бозгъан, даа ярдым истемеге де козь батыра.
Яхшы, арекет эт, лякин акъылдан чыкъарма: базардан сонъ бир кунь биле беклемем.
Сёз сиз буравладжакъ къую акъкъында кете.
Зан этсем озюнъиз де ишке тюшмеге ашыкъадырсынъыз.

Комсомол комитети базар кунюне талакъа илян эткени акъкъында хабер йылдырым тезлигинен бутюн Къайракъташны айланып чыкъты.
Талакъагъа ялынъыз комсомоллар ве яшлар давет этильген эдилер.
Лякин къартнынъ алидженап ишлеринден ве шимди хасталанып къалгъанындан хаберлери олгъан Къайракъташлылар, деерлик бири къалмадан, кетмен ве куреклерини алып, сабадан янъы эвнинъ азбарында топландылар.

Адиль эсли-башлыларны янына алып, азбар этрафында топракъ дивар чектирди: элинде эски азбарнынъ планы олгъан Борис, янъы азбарнынъ ичини адымадым ольчеп, терек отуртыладжакъ чукъурларны къаздырды; Зарифе енгенен Мияр бераберлерине беш-алты къадын алып, эвни ичтен ве тыштан акъламакънен, полларыны ювмакънен, эв эшьяларыны джыйыштырмакънен мешгъуль олдылар.

Иш къызышып кеткен арада, атларны пертавлатып, ёлда Айрапетов пейда олды.
О, «беш-он капик къазанмакъ ичюн» базар куньлери Къаратёпе базарына барып келе тургъан.
Зарифе енге кене ойле бир шейдир беллеп:

— Артём, шу гунасыз айванларны ич олмадым базар куньлери чекиштирме,— деп багъырды.
— Беш-он кумюшке аджетинъ олса, кель, озь джебимден берейим.

Айрапетов бурну астындан сомурданып, арабадан тюшти ве элиндеки къамчысыны асабийликнен чызмасынынъ къонучына шыплап, Зарифе енгенинъ янына кельди.
Джан агърысынен:

— Сен не, мени адамлар джедвелинден силип ташладынъмы? — деди.
— Бельки мени айванат багъчасына теслим этерсинъ?
Ашыкъма, бельки мен де бир ишке керек олып къалырым.
Къана косьтер, ат-атрабанен япыладжакъ не иш бар?

Зарифе енге: «Бакъ сен, къартны севиндирмек эмели бунъа да юкъкъан!» деп ойланды.

— Багъышла, джаным Артём, бираз къызыштым.
Кельгенинъ чокъ яхшы, азбардаки анавы киреч ве таш-топракъ обаларыны кимге ташытайым деп баш ёра эдим, эгер замет олмаса...

— Замети не, талакъагъа чыкъкъан сонъ ишлемек керек,
— деди Айрапетов ве атларнынъ башындан тутып, арабаны азбаргъа кирсетти.

Айрапетов акъикъатен базаргъа азырлангъан эди.
Лякин ятакъхане янындан кечеяткъанда бир аякъ олса да сипириджи къадыннен корюшип алмакъ ичюн, арабасыны токътатты ве къапыгъа барып:

— Елизавета Карповна! — деп багъырды.

Онынъ сесине индже ве акъчиль бетли, орта яшларында бир къадын чыкъты.
Айрапетов элиндеки къягъыт торбаны онъа узатып:

— Балаларгъа берирсинъ,— деди.
— Конфеттир.
Тюневин талоннен алдым.

— Сагъ ол, Артём,— деди Елизавета Карповна.
— Талакъагъа кетесинъми?
Ишимни къолайласам, мен де бараджам.

Бу сёзлер Айрапетовны шемшек киби чакътылар.
«Не айтайым?
Балалы къадын да талакъагъа бараджакъ экен, мен исе...
Базаргъа кеткенимни анъласа, бир даа козюме бакъмаз.
Бир ашна таптым дегенде, ондан да къуру къаладжам.
Не айтайым?..»

— Талакъагъа кетем,— дедн о.
— Лёшанен Петяны да алып кель, эгленирлер.

Бу сёзлерни айткъан сонъ Айрапетов юрегинде шырын бир енгиллик сезди ве атларыны дувлатып, базаргъа дегиль де, Махрамкул аканынъ эвине келип етти...

Сервер Махрамкул аканынъ эски азбарында эди.
Яшлар мында беш-алты юк машинасы ве Осман агъа да бульдозерини айдап кельген.

— Эль-эльге, кучь-бельге, айдынъыз башладыкъ! — деди Сервер ве элиндеки кетменни алма терегининъ тюбюне урды.
Талакъагъа кельген яшлар ве шу джумледен шоферлер де тереклернииъ этрафыны дёрткошелеп къазмагъа башладылар.
Сервер тосат-тосат оларнынъ янларына барып, тенбиелеп турды.

— Сакът олунъыз, достлар, янъы азбарда тереклер къурып къалсалар эль-алем масхарасы олурмыз.

Уйлеге якъын тереклернинъ асты адам бою теренлигинде къазылды.
Демир алкъаларнен бири-брине шыртлангъан тахталарны башта алма терегининъ тюбюне тюширип, онынъ тамырларыны топрагъынен бирликте къуршавгъа алдылар, терекнинъ чувалнен сарылы кевдесине челик троснынъ уджуны багъладылар.

— Давран, Ваап, макътавлы Архимед рычагъынъны бас,— деди Сервер кранлы машинаны шоферине.

Ваап машинасыны терекке янаштырды.
Трос йип киби тартылды.
Терек бир къач кере тельгенди, салланды, лякин еринден кочьмеди.

— Олды, олды,— деди Селим,
— моторынънынъ джаны чыкъаята амма, терек топракътан чыкъаджакъкъа ошамай.

Машинасы алейине айтылгъан сёзлер Ваапнынъ зытына тийсе де, ынджынгъаныны сездирмеди.
Тросны бошатып:

— Топракъ анадыр, дей тургъанлар, коресинъми багъырында етиштирген эвлядыны бермеге къыймай, деди о.

Терекнинъ тюбюни бираз даа теренлештирдилер.
Трос кене тартылды, кергинлешти ве терек бирден еринден кочип, юкъары котерильди ве авада салынып къалды.

— Ур-ра! — деп багъырышты яшлар.

Ваап башыны кабинадан узатып ве майнен лекеленген юзюндеки ап-акъ тишлерини косьтерип:

— Сонъ, насыл, кимнинъ джаны чыкъты?
— деп къыскъылдап кульди.
— Энди мевтаны машинагъа серинъиз.

— Ой тилинъ къуругъайды,— деди Селим,— терекни ольди, бир даа тирильмейджек сандынъмы?
Баарьде о кене аллы-гуллю урбаларына къушаныр.

Терекни янаша кетирильген машинагъа авдардылар.
Машина яваштан еринден тепренип, ёлгъа чыкъты.

Алма терегинден сонъ, бири-кетин, зердали, шефтали, вишне тереклери де машиналаргъа юкленип, янъы азбаргъа джёнетильди.

— Невбет энди сизге кельди,— деди Сервер Осман агъагъа.
— Арсланынъызнен ортагъа тюш де, бу ерлерни тегизлеп ташланъыз.

Бульдозер тургъан еринде тарсылдап, силькинип, бирден огге атылды ве тазе топракъ обаларыны кениш курегинен терек чукъурларына сюрюштирип, йыкъылгъан эвнинъ тикленип тургъан диварларына догъру кетти.

Сервер сонъки терек юкленген машинанен янъы азбаргъа къайтып кельди.
Мында да иш битмек узьре эди: джемаат эльбирлигинен эвнинъ этрафына эки метр юксеклигинде дивар чекильген; бу диварнен сарылып алынгъан азбарда гурь пытакълы тереклер отуртылгъан; бойдан-бойгъа арыкълар ачылгъан, тарачыкъ ёллар ясалгъан, гуль ве чичек сачмакъ ичюн клумбалар къазылгъан; чешме огюндеки хауздан чыкъарылгъан топракъ устюне топ-топ тал отуртылгъан!

Къуванчындан не айтаджагъыны тапыштырамагъан Сервер:

— Яшанъыз джемаат, заметинъиз ичюн сагъ олунъыз! — деп багъырды.

Къайдандыр радио гъырылдысы эшитильди.
Сервер сачакъ устюне балабан бир репродуктор ерлештирмекте олгъан Борисни эследи.

— Яша, Борис, сен де бинъ яша!
