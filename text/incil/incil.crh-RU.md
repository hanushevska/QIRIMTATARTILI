# Инджиль

ИНДЖИЛЬ:

Матта, Марк, Лука, Юхан,
Эльчилернинъ Фаалиети

Мукъаддес Китапны терджиме институты ве Мукъаддес Китапны биринджи оларакъ терджиме эткенлер бирликте бу терджимени Акъмесджит шеэринде эттилер ве неширге азырладылар. 

Муаррир проф. А. М. Меметов

Бу Китап акъкъында озь теклифлеринъизни шу адреске ёлланъыз:

а/я 1589
Симферополь ш., 95034 
Къырым, Украина 

E-mail:
ibt_inform@ibt.org.ru terciman@crimea.com

ISBN 978-5-93943-125-5

© Мукъаддес Китапны терджиме институты, 2008

Азиз достларымыз!

Элинъиздеки китапта беш парча бар. Оларнынъ эписини «Инджиль» деп адландыралар. Биз бу китапнынъ терджимесинен танышмакьны сизге къуванчнен такъдим этемиз.

Инджиль — Мукъаддес Китапнынъ сонъки ве энъ муим къысмыдыр. Бу Мукъаддес Китап — Алла-Таалянынъ бутюн адамларгьа ёллагьан Келямы, Сёзюдир. Мукъаддес Китап «Эски Васиет» ве «Янъы Васиет» деген эки буюк къысымгъа болюне. Иса Месих догъмаздан эвель язылгъан «Эски Васиет»ке Теврат, Зебур ве Пейгъамберлернинъ Язылары адлы китаплар кире. «Янъы Васиет» исе Иса Месихнинъ догъувы ве яшайышынен багълы олып, умунен «Инджиль» дениле. «Васиет» сёзю Юдже Алланынъ инсанларгъа теклиф этильген махсус алякъаларыны анълата.

«Инджиль» сёзю аслында «Яхшы Хабер» демектир. Иште бу хабер — эки бинъ йыл эвель буюк Къуртарыджы Иса Месих дюньягъа кельгени, Онынъ бизнен берабер яшагъаны, адамларны тедавийлегени, огреткени, оларнынъ гуналарыны багъышлагъаны, бутюн инсаниет ичюн ольгени ве тирильгени, ве дюньямызгъа кене де къайтаджагьыны бильдирген хабердир. Бу хабер, миллет я да дин айырмадан, эр бир инсанны меракъландыра ве севиндире.

Инджильнинъ асыл нусхасы биринджи асырда юнан тилинде язылды. Бираздан онынъ парчалары бир джыйынтыкъкъа топлангъан эдилер. О, 27 китап ве мектюплернен ибарет олды.

Инджильнинъ башында Иса Месихнинъ эльчилери Матта ве Юхан, эм де эльчилернинъ якъын аркъадашлары Лука ве Марк язгъан дёрт китап ер ала. Оларны айры-айры да «Инджиль» деп адландырмакъ мумкюн. Бу дёрт китапта Иса Месихнинъ аяты ве Онынь япкъан аджайип ишлери акъкъында айтыла. Ильк дёрт китаптан сонъ кельген «Эльчилернинъ Фаалиети» адлы китапта Иса Месихнинъ махсус сайлагъан эльчилернинъ япкъанлары, Яхшы Хабернинъ джайылувы, иманлыларнынъ биринджи джемаатлары насыл тешкиль олунгъаны икяе этиле. Айны шу беш китапны биз сизинъ дикъкъатынъызгъа теклиф этемиз.

«Янъы Васиет» денильген джыйынтыкъта бир къач «Мектюп» де ер ала. Олар Павел, Пётр, Юхан, Якъуп ве Иуда киби Иса Месихнинъ шегиртлери тарафындан язылгъандыр. Бу мектюплерде ильк инангъанларнынъ джемаатлары ичюн Месихнинъ талиматына уйгъун яшамагъа ёл-ёрукълар, расткеледжек зорлукъларгъа даянмакъ ичюн огют-насиатлар бериле. Бу джыйынтыкънынъ сонъунда ер алгъан «Сырларнынъ Ачылувы» адлы китапчыкъта эльчи Юхан дюньянынъ сонъундан эвель оладжакъ вакъиалар ве дюньянынъ соньу акъкъында икяе эте.

Алла-Тааля Рухунынъ ильхамынен чешит-тюрлю ерлерде ве заманларда язылгъан бу китапчыкъларнынъ эписи миляттан сонъки эки юз йыл девамында топланып, джыйынтыкъ алына кетирильди ве сонъра топлу оларакъ къулланылды.

Мукъаддес Китапнынъ «Янъы Васиет» китабы шимдигедже толусынен я да «Инджиль» киби къысмен аман-аман дюньянынъ бутюн язы тиллерине терджиме этилип басылды. Инсаниетнинъ энъ къадимий абиделеринден бири олгъан Мукъаддес Китап терджиме ве нешир боюнджа дюньяда биринджи ерни тута.

Сонъки беш йыл ичинде энди къырымтатар тилинде де Эски ве Янъы Васиетнинъ айры китапларынынъ терджимелери дюнья юзюни корьди. Булар: «Иса акъкъында риваетлер», «Алланынъ Пейгъамберлери», «Маттанынъ ярдымынен берильген Инджиль» ве «Сулейманнынъ Икмети». Бельки сиз бу китаплардан бирисини энди окъугъандырсынъыз. Олар озь окъуйыджыларыны таптылар. Бу китап да оларнынъ сырасында ляйыкъ бир ер аладжагъына биз умют этемиз.

Шай этип, бу азиз китапнынъ къырымтатар тилинде де нешир этильмеси муим бир медений адисе олмакънен берабер, эм де бу китап къырымтатар эдебиятына къошулгъан янъы бир иссе оладжагъына да умют этемиз.

Мукъаддес Китап устюнде чалышкъан терджиманлар, муаррирлер ве бу китапны неширге азырлангъанымыз вакъытта онен таныш олгъан къырымтатарларгъа, — бизге ярдым эткен эписи адамларгъа буюк миннетдарлыкъ бильдиремиз. Чокъ сагъ олунъыз, азиз достлар!

Алла-Тааля сизни багъышласын!

Урьмет иле,

«Мукъаддес Китапны терджиме институты» тешкилятынынъ хадимлери.

## Маттанен берильген Инджиль

Инджиль Китабынынъ биринджи къысмынынъ муэллифи Матта Рим империясынынъ акимиети ичюн салым топлай эди.

Куньлернинъ биринде, Матта адетиндже салым топлангъан ерде отургъанда, Исаны корьди. Бу корюшюв онынъ омрюни бутюнлей денъиштирди. О вакъыттан башлап, Матта Исанынъ артындан къалмады. Исанен берабер Фелестин топрагъынынъ бутюн шеэр ве койлерини айланып чыкъты. Матта, Исанынъ догъувындан сонъ 58-70 сенелерине къадар язылгъан Къуванчлы Хабериндеки бутюн вакъиаларнынъ шааты эди.

Озь Китабына Матта Тевраттан алынгъан цитаталарны сыкъ-сыкъ кетире. Чюнки анда дюньягъа келеджек Къуртарыджы акъкъында язылгъан эди. Бунынънен о косьтере ки, Иса — эвельден Тевратта веда этильген дюньянынъ Кьуртарыджысы эди. Алла, Иса Месихни бу дюньягъа барышыкъ Падишалыгъыны къурмакъ ичюн ёллады.

Иса Озюнинъ акимлигини билип, Алла киби лаф эте эди, чюнки О, Коклердеки Бабадан кельди. Матта Исанынъ беш буюк ваазыны кетире:

1. Дагъ устюнде айтылгъан вааз (Матта 5-7).
2. Шегиртлерине берильген насиат (Матта 10).
3. Кок Падишалыгъы акъкъында кинаели икяелер (Матта 13).
4. Шегиртлерине берильген тевсиелер (Матта 18).
5. Фериселернинъ джезагьа укюм этюви ве бу дюньянынъ келеджеги акъкъында вааз (Матта 23-25).
