Bu şiir mensure 10 olacaq edi
Batalyon biraderim kibi – lağabı
"Bilıy" edi
Canına qast etilgen Saşko Bilıy kibi.
18-20 fevral cefakeşlerniñ aq elbiseleri kibi
Şu Lvovşçinadaki er adamnıñ yanaqları kibi.
O 19 fevral künü televizornı söndürdi
Açuvlanıp rozetkadan telni çekip çıqardı –
Oldı buña baqmağa çarem yoq –
Çırayı ağarıp ketken qadınına dep
Evdekilerni quçaqladı balalarını öpti
Kencesini quçağına aldı
Devamlı vaqıt başçığını sıypadı
Vokzalğa ketti
Babasın fiyatına  trenge bilet aldı
Bir çarelep Kiyevgece barıp çıqmaq içün
Yigirmisinde, saat sekizde, vokzalda edi
Doquzda – Maydanda
Onda – İnstitutskayada
On birde Rabbimizniñ üzerinde
Beyaz elbiselerde.
Çünki episi bilerek ve bilmeyerek
yapılğan günaları bağışlandı
Çünki özüni feda etip
Nice şeer ve köyniñ aqqını berdi
Onıñ yeri endi ebediyen
Ulu Tañrımız Oğlunıñ oñ tarafında
Çünki halqı hatirine canını feda etti.
Yanığından taş kesilgen qadını
Baqa oña:
Taştan eykel olğan
Qart anası ise, zornen qıbırdanıp,
Yüre yahşı adamlarnıñ qapı-qapıdan,
Yüksek bosağalağa mañlayını ura,
Yahşı adamlarnıñ qapı saplarını öpe,
Qorantasına bir parça para beriñiz
Üç ufaçıq evlâdını qaldırıp ketti
Ay!
 
Yahşı adamlar emen qapılar artında otura
Qapıda yazı: 9-dan 18-gece üyle teneffüsi
Qaş tübünden merametsiz közlernen oña baqa:
Ne kele bere o
Körmeymi – meşğulmiz
Aşaymız
 
Yavaş-yavaş menim mensurem köz ögünde deñişe
Satırlar ökeden qararıp başlay
Can ağrısından qan tüsüne tola
Şiirim sılaq ve tuzlu ola
Qayğılı ananıñ yavluq ucları kibi
 
Soñ biraderleriñ seni Kiyevge yollaylar
Deyler ki, nazirge bar
Qoltutuv yerine yerli deputatnı al
Sora daa ne qadar bizler yol taşlarnı atacaqmız
Ve Molotov qarışmanen tanklarnı yaqacaqmız
Belki ne ise bizge silâ berirler
Berip olamasa
Satsınlar
Ayt da qoy:  memleketimizni qorçalamaq içün
Bizler memleketten silâ satın almağa razımız
Öyle, demek.
Endi sen çapasıñ yuqarı radağa
Anda ise maydan samooboronasınıñ bir yüzerlemesi
Diger maydan samooboronasınıñ yüzerlemeniñ anasını ayday
Telekameralar ögünde
Yarın paranı bergenniñ sımarışı boyunca
Olar rollerini biri-digerinen deñişirler
Siz qışta kötekleştiñizmi? Kötekleştik!
Ne içün bizge yazda olmay eken.
Eki yüzerlemeniñ sıfatları
Arbiy esirler ordusına beñzey
Birisiniñ aqılına kelmez bile
Esirlikke tüşmemek içün
Özüni granatada patlatmağa
Sen utanıp başlaysıñ
Seniñ mensureñ utanmaqtan qızarıp başlay
Sen birden üstündeki kamuflâjnı taşlaysıñ
Öz maskirovka uniformañnı,
Tek seni olardan birisi dep halq bellemesin
Doğru trotuarda soyunasıñ
Ve Yuqarı Şurağa tek tüp urbada ketesiñ.
Anda ise saña aytalar: siz qayda
Mında tek tüp urbada olmay
Sizni köre bile
ganna german inna bogoslovska
Başqa sayğılı hanım ve beyler
Olar ne dep beller
                        sizni tek tüp urbada körse.
Farqı yoq deyim
Qalğanını da çıqara bilem
Soñra episi men aqqında yahşı tüşünir
Birinci nevbette
ganna german ve inna bogoslovska
Amma buña vaqıtım yoq
Meni ög saflardan biraderlerim mında yolladı
Maña böyle em böyle deputatlar kerek
Olar qaqıldap başlay ve biri-birine:
Lüsâ baq daa bir deli
Böyle deputat mevcut olğanına inana.
Ürmetli, toqtasañız,
Adıñıznı bilmeyim
Körem ki, mandatıñız yoq
Siz aytqan deputatıñız dünya yüzünde yoq edi
Bizler bir işsiz içkici aktörnı çağırdıq
Ekinci derece rolni teklif ettik
Aşatsaq, razı oldı
Körgeniñiz kibi işi yürüşe
Bu qapı artında
Halq vekili degil –
Canlı insan bir kere körmedik
Mında öyle adet: qapıda olsa yazı
Halq vekili yazısı,
İçinde ola - sıfır sıfır
 
Sen demek nazirge çapasıñ
O birisine degil – başqasına
Evelki tanışıña
Bir kere taqım televizor ögünde toplaştı
Haberlerni baqmağa
Şu arada onı köstereler
Al yanaqlı tıraş olğan
Tap ekrandan palı odekolon qoqusı kele
Zonada rastketirse edim onı, -
Bunı bizim "Odessa"mız ayta. -
Onı karta oynap yutar edim
Ve soñra yutquzır edim

Oña kirmege ise çare yoq
Koridorda qabul odasında kabinetinde barikadalar
Paradan barikadalar
Top-top tizilgen banknotalar
Onıñ kürsüsi paradan, masası paradan,
Cep telefonı paradan
Özünde de küpüradağa beñzep işaretler bar.
Tasavur etesiñmi ne qadar aqça
Olar ise ketireler ketireler.
Tekâranını almağa teklif eter edim
Mende baq ne qadar
Amma sen alıp olamazsıñ da.
Ne içün olamam
Oğlanlarğa tank alırım
Ya da anavı corc buşnı
Prezident degil
Uçaq gemini.
Ve endi qolumnı
Eñ yaqın para topuna uzatqanda
Andan tesaddufen ateşli köpek sekirip çıqa
Ceennemniñ özünden -
Yünleri – ateş, közü – ateş,
Ateşli tişlerinen
Boğazıma yapışa
Çoqunıp, haçnen özümni zoraki qurtardım
 
Dedim de saña olamazsıñ, -
Dey nazir
Baqam oña
O tura soy-sopularınen
Tap yedinci tizine qadar ecdadı
Ve yedi tiz ögüne nesilinen.
Er bir onıñ qartanasını
Ve er bir torunını
Bunıñ qadiri içün
Boğazından tutıp kemirip qoya,
Ceyennem köpekleriniñ sürüsi
 
Bu vaqıt menim mensurem
Qızarıp qarara
Küreşimizniñ isyan bayrağı kibi
 
Amma nazirge barmağa kerek
Balalar talabınen.
Endi nazirlik binasına yaqın kelgenimnen
Qarşıma Çérep 11 kele
Bilmeysizmi kim o Çerep
Belki siz yunost bazarını da bilmeysiz
Öyle ise Kiyev sakinlerinden sorañız
Çerep – belli reketçi ve qatil
Öz vaqtında yunost bazarını imayege alğan edi
Eceli onı seriltmegence
Nazir ise Çerepke kefillik yaptı
Çerep, dedim, seni Kiyev soqaqlarında
körmege biraz hucur
Sen 15 yıldır ceennem ateşinde yanmaq kerektirsiñ
Kemikleriñ de çürüp ketmek kerek.
İnanasıñmı özüm şaşam
Oturam ceennemde aşağı rafta
Qoqqanımdan, belâğa oğrağan kibi şamatalayım
Er şey etrafımda yana, ağızım içi qurudı
Ve aqiqattan ağıra
Şu arada şaytan kele ve dey ki
Çerep, azırlan, pırtıñnı al da çıq
Yengilce tertipli kamerağa keçirilesiñ
Yeriñ başqasına boşatıla
A şimdi oña musafirlikke kirip çıqtım –
Bir saatçikke yolladılar
Şahsen özüm haber etmek içün
 
Ve men turam qayğıdan Nelson Mandela kibi qararıp
İçimde qanım qaynay, Nelson Mandelada kibi
qırmızı
Ve men bu dögüş çölünden qaçam
Qaçam dersiñ ki qorqaqlarnıñ qorqağı
Qaçam bu telçe-telçe hırpalanğan Kiyevden
Göñlüm tınçlıq ve raatlıq tapacaq yerge
O qadar qorqunçlı olmağan yerge
Mariupol Artemivsk Lugansk olğan yerge
 
Ne qıynalasıñ
Nege özüniñ ve menim de yüregimni parçalaysıñ
Belgige doğru baq
Aqşam üstü dey maña avtomatım.
Avtomat olsam,
Yüregim yoq deysiñmi
O sen belgige köznen baqasıñ
Amma men qarara çıqaram
Atacammı yoqmı
Nişanğa tüşmegemi yoqmı
 
Ve men uzaqça bir köşege bu ahmaq demirni atam
Emir etem ki sussın
Öz ahmaq laflarınen qozğalamasın
Qurşun boynuzçığını çıqaram
Qorçalayıcığa 12 silâmnı qoyam
Oldı
Bir tınış
 
Biz soñuna kelip yetkence
Menim mensurem
Büs-bütün qaralı-qırmızı olıp ketti
Qayğı üstünde
Qurıp ketken qan
