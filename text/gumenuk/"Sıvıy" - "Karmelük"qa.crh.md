"Sıvıy" - "Karmelük"qa. "Sıvıy" bağlanıp cevap bere. İşler nasıl, qardaşım?
Eyisi, sorama. Berdânskqa ketem. Bir akimni öldürmege isteyim. Sen cenabı
aliyni öldürmege isteysiñmi? Eyye. Şu sırada militsiya başlıqları, SBU ve
prokurornı da. İşte, militsiya başlığı ve prokurornı bu memlekette tamam ile episi
vatandaşlar, öldürmege aves etedir, amma cenabı aliyni? Eger de olarnıñ cenabı
aliyi alicenap olsa edi, o özü özüni atıp öldürir edi. O qadar fenamı? Ondan da
beter, qardaşım. Batalyonımız Berdânskta turğance, olar biraz saqına edi,
"Azov" Mariupolge avuşqanınen, bu ayvanlar kene alışqan kibi yaptılar. Kene
sımarlanğan kriminal işler, kene afyon satıcılar ve kahpelerni imayege aluv, kene
reyderlikni qanunlaştıruv, kene habarcılıq ve uquqqoruyıcılarnıñ
saflarında cinayetçilikke berilüv yaşay. Aydı, bunı men daa añlap olam. Mentler,
sımarışlar, akimler ve habarlar – bular sinonim kibiler. Ya şimdiki zamanda – bu
doğrudan-doğru devlet boyunca satqınlıqtır. Bizler separlarnı avlaymız,
bazıda ömürlerimiz havf astında, olarnı militsiyağa teslim etemiz, olar ise
mahkemeden ya da başqa usulnen olarnı yiberler! Şaqa etesiñmi? Nasıl, babasın
saqalı, o nasıl şaqa?!  Berdânsk bizlerge 95 fayızda qoltuta. Kele bir qadınçıq,
fotografiya ketire. Fotoresimde onıñ evelki oynaşı "Strelok"nen quçaqlaşıp
tura, yanında daa beş dane yerli pezevenk, episi silâlı, meger Strelkov aydutlarınıñ
terkibinde azat etici cenüp ordusı eken. Bir aftadan birleri telefon ete – bu
resimden üç danesini körgenler, deñiz maqasında otura, qızlarnen egleneler. 
İşte, bizler "Azov"dan razvedgruppanı, acele, anda – maqasqa yolladıq, malümat
aramızdan çıqmasıñ dep, mentlerge – indemeñiz, dedik. Yetip bardıq, baqsaq –
kerçekten olar. Muqaytlıqnen, birisiniñ terisine bile zarar ketirmedik,
halqnıñ raatlığını bozmadıq – etraf halq tolu da – er birimizniñ belinde
birer namlu, cebinde granatası bar. Uzaqça alıp ketemiz, Rosiyadan deñiz boyu
keçken kontrabanda aqqında malümatnı alamız, olarnıñ savaşçıları qayda
ketirilgeni, duşman katerlerniñ iskelege yanaşqan grafigini bilemiz, eki dane
silâ skladını qaplaymız, SBU ve mentlerni çağıramız ve resmiy akimiyetke sağ-
selâmet teslim etemiz. Ne belleysiñ?!  Mahkeme olarnı yibere! Meger bizler olarnı
yaqalağanda aqlarına qast etkenmiz! Kene üçevi de azat, kene maqastalar, kene
qancıqlarnen sefa süre, viski içe, ırcayıp, Slavânskiy tübünde nice-nice
bizim balalarnıñ ecellerine yetkenini aytıp oturalar. Ne hıyarım bizler asla
olarnı militsiyağa bergen edik?!  Deñizge yaqınca alıp ketsek, başına bir çuval,
ayağına – taş, vesselâm. Endiden öyle yaparmız. Akimnen prokurornıñ adlarını ayt.
Saytqa yerleştirirmiz.  Saytqa yerleştirseñ, faydasız. O, köpeklerni, darağaçqa
yerleştireceksiñ.
* * *
"Topólâ" - "Karmelük"qa. Allo! Añlağanıma köre, laf etmege şimdi qolaysız?
Trubkada seniñ sesiñ yerine toqtamayıp patlavlar ve atış davuşı eşitile. E, biraz
meşğulim. Separlar ucumğa başladı!  Sen öz "UNSO"cılarıñnen şimdi
"Aydar" terkibine kirgenini eşittim. Soraycaq edim, işler nasıl anda? Nasıl?
Mında – cenk! Tünevin bizim tarafta 38 üçyüzlüler ve 10 ekiyuz soyları. Bugün ne
qadar, bilmeyim! Pauza. Daa bir kere telefon aç! Qolaysız laf etmege! Doğru bizge
tank kele! RPGden onı cıyıştırmağa kerek! Çünki balalarnı basıp ezer! O bir
künü olarda 30 üçyüzler ve 8 de ekiyüzler edi. Bizim elâk olğan balalarnı
raqamlarnen belgileseñ, biraz yengilce olğan kibi kele.  Birevniñ oğulları,
qocaları, babaları. Bunı tefsir etip olamayım. Qıçıracağım kele.
"Malıy" - "Karmelük"qa. Selâm, qardaşım. Aleyküm selâm. Amma çoçqasıñ.
"Donbass"ta olğansıñ, eski arbiy dostuñnı yoqlamağa aqılıña kelmedi. Olân,
birinciden, sen "Donbass"ta olğanından haberim yoq, o vaqıt bilmedim,
ekinciden, bizler, bir ayaq kirdik, sözde, birer moskalçıq attıq ve bazağa
qayttıq. Aydı. Nasılsıñız? Biz – yanamız. Amma men şimdi anda degilim. Evdem.
Atrömovsk yanında biraz top parçalarınen kesti. Pek kestimi? Ey, işte. Bir-eki
tırnadı. Rota başlığı evge bir-eki aftağa  yolladı. Tedaviylenmege. Tüzelirsiñ
mında, ebet. Ne oldı? Tünevin Zarvanitsağa, diniy yürüşke kettik. İbadet yapmağa,
küç toplamağa, İlâi merametine sığınmağa. Anda ise saqatlar kürsüsinde beyaz
vışıvankada on doquz yaşlı ufaq bir oğlançıq oturmaqta, yarı felç olğan,
qolu, ayağı ve betiniñ yarısı qatıp qalğan. Karlovka tübünde, Yaroşnen beraber
"Ukraina göñülliler Korpusı"nda olğan. Separlar olarğa ücüm etip başlağanda,
RPGnen olarğa attılar, dostunıñ yarı baş tasasını qoparıp aldı, özüni ise top
parçalarınen kesti, yarı bedeni ise felçke oğradı. Oña nazar taşladım – sabiy,
anası qaşıqnen aşata, silekelerini sürte, öyle bir qayğı-ğam meni sardı! Tap
yaralarım içün utandım. Evge qayttım, bintlerimni sıdırıp aldım, apayım şamata
köterdi, yarın  cebege qaytam. Şu arada qomşularım kelip töküldi aqşam üstü.
Ahmaq qaramanğa baqacaqlar. Qaarleneler. Köresizmi, yav-duşman bizden
Qırımnı tartıp alğan, endi balaçıqlarımız qayda barıp raatlanacaq,
sağlığını qaviyleştirir eken, Horvatiyanen Bolğaristannı saylap oturalar. 
Nefretlenem olarğa. Balalarına da nefret duyam.
 
 
* * *
"Molfar" - "Karmelük"qa. Sesiñe ne oldı, qardaşım? Felâket, arqadaş. Ne
oldı? Aqılıñdamı, bizde, 24-nci sotnâda bir yaş, er vaqıt qulaqlıqlarda,
muzıka diñlep yavaştan yırlap yüre edi? Sen oña daa o vaqıt, fevral ayında
arbaletni yüklenip ketirdiñ, o snayper olmağa arz etkenini aytqanı içün. A,
hatırlayım. Bugün biz onı ğayıp ettik. O istegeni kibi snayper oldı. Bayağı
pamuqbaşlar esabında bar, nice duşman snayperlernen qarşı-qarşığa turıp,
yeñgen edi, bugün ise onıñ eceline de bir snayper tapıldı. Öyle bir yandırdı ki,
bala qum çuvalları üstünden uçıp ketip, avada salto yaptı. Amma qurşun tenine
kirip çıqtı. O sağ qaldı, tasavur etesiñmi?  Bizim quvanğanımıznı tasavur
etesiñmi?  Bizler qurşun yağmurı tübünde onıñ yanına baramız, bizimkiler
ateşni toqtatmaylar, balanı uzaqça tartıp alıp ketemiz. Beteerniñ artında
saqlanamız, beteerniñ aydavcısı bizni körmey, lükleri qapatılğan, zırhına
qaqamız – kirset içeri! Şu arada pamuqbaşlar flangdan kelip başladı, ğaliba,
snayper bizde olğanını añlap, onı sağ olğanda özünen alıp ketecek oldılar.
Beteerniñ art tarafına süyreklenip keçemiz, o ise köçip bir kereden artqa yönedi –
köpçeklerinen doğru snaypermizge. Bizler uyt dep, yetiştirmedik bile.
"Molfar"nıñ bu sözlerinden soñ, içimde bir şeyler küçlü iñlev ile üzüldi.
