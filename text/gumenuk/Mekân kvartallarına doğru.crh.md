Mekân kvartallarına doğru
Alevli patlayıcı "Grad" donatması çalışqanda
Farqsız liviya suriye gürcistan
                                   mekân kvartallarımı
Ya da Mariupol Artömovsk Antratsit kvartalları –
Bunda bir tabiy şey bardır
Men aytır edim atta er künki alışıqlı
Elbet de alevli patlayıcı "Grad" donatması çalışqanında
Asıl da bir tabiylik olsa
 
Ateşli topçıqlar
Alevli patlayıcı "Grad" donatmasından çıqıp
Kiçkene balalar yuqlağan
odalarına tüşse tabiydir
Topçıqlar
Adamğa tolu supermarketlerge tüşse tabiydir
Yüzlernen ve biñlernen
eali elâk olsa
Cenkte elâk olsa –
Elbet de cenkniñ özü tabiy olsa eger.
Alevli patlayıcı "Grad" donatması çalışsa
Şeer sakinleri elâk olsa.
 
Balalar oyun meydançığına
                                   çapıp çıqqanda
Başqa balalarnıñ qanğa bulanğan
oyuncaklarını tapsalar tabiydir.
O balalarnı daa tünevin
                                   doğru bala meydançığından
Morgğa alıp kettiler
Bala deseñ bala
Qanğa bulanğan oyuncaqlarnı bağrına basalar
Ölü balalarnıñ oyuncaqlarını
Ana-babaları oyuncaqlarnı olardan alacaq ola
Balalar ağlay
Olarda öyle güzel oyuncaqlar yoqtır -
Yaşdaşlarınıñ
Qanına bulanğan oyuncaqlar.
Bu da tabiydir
Bu da tabiydir
 
Biçare qartanalarnı
Qorantaları kvartiralarnı qaravullamağa qaldırıp
Özleri cenkten uzaqça evakuatsiya olsa, bu tabiydir
Mında ise cenk
Mağazda üçünci kün
Suvsız ve aşsız oturğan soñ
Olar özara eñ küçlü
                        ve eñ yaş soyunı saylap
Evden eki dane on litrlik
plastik şişenen yolladılar
Yaqın turğan suv çeşmesine.
Cesür qartiy endi qaytqanda
Onı aralıqtan körip başladılar.
Snarâd patladı ve ayağını qoparıp aldı.
O zaman başqa bitay mağazdan süyreklenip çıqtı
Yaralığa barıp yetti
Qolundan şişelerni aldı
"Valâ bağışla" dep
Mağazğa taba süyreklenip qayttı
Bu da tabiydir
Bu da tabiydir
 
Bir qadın – ekim, akuşer,
                        yigirmi yıllıq stajı bar
Özü ateist, bir közyaş bile aqızmay
Bütün Maydannı ameliyatlar yapıp qoydı
Yaradanğa çıraq qoymaq içün kilsege çapa
Tizlerine tüşe bar sesinen bağırıqlay
Rabbim cenk olacaq -
Eki aydır
            tek oğlanlar doğula
 
 
Cenkte adamlar elâk olğanı tabiydir
Elbet de cenk özü tabiy olsa:
Cenkten tış qalmağa mümkün degil
Cenkni "Boing" ile etraftan keçmege mümkün degil
Atta eñ yüksek derece yükseklikte
Cenkni çette oturıp
                       közetip beklemege mümkün degil
 
Snarâd mezarlıqqa uçıp tüşse tabiydir
O dedelerimizniñ qabirlerini yernen yeksan ete
Askerler mezarlıqta
                                   endekler qazsa tabiydir
Tranşeyalar yasap blindajlar qursa
Çünki mezarlıq startegik noqtada yerleşken
Üstünlik tutqan töpelikte.
Bizler ise bir vaqıt bilmemiz
Bu endekler – sevgen insanlarımıznıñ mezarlarımı
Ya da başqa insanlarnıñ sevimlilerniñ mezarları
Bu cenk er şeyge qarşı
Er keske munasebeti bar
Ölülerge, canlılarğa, daa doğmağanlarğa da
 
Cenkte snarâd
Alevli patlayıcı "Grad" donatmasından çıqıp
Çölge tüşse
Bu asla da tabiy degildir
 
Pişken cıyılmağan çavdar yanğanına
Baqmağa çare yoq
Cumrançıqlar ateş içinde sızğırğanını
Eşitmege çare yoq
Olar yanıp keteler.
Sıçanlarnıñ çeşit taraflarğa çapa
Ateş ise cenknen birlikte
Artlarından quvalay ve olarnı yalmap yuta
Çünki ateş ve cenk toymağa bilmeyler
 
Ateş ve cenk qaplap alğan
Yuvaları üstünde
Bödeneler aylanıp yürgenine
Baqmağa çare yoq
Bödeneler aylanalar
Yardım sorap yavruçıqları qıçıra
Olar da bular da susıp qala
Soñ soñuna episi iç bir suçsız yanıp keteler
 
Bödenelerge kerçekten yazıq
Çünki bu cenkniñ tek adamlarğa munasebeti olmaq kerek
Çünki bu cenkniñ tek adamlarğa munasebeti bar
 
Çünki bu cenkte bödenelerniñ qabaatı yoq
Bödeneler iç bir şeyde qabaatlı degil
