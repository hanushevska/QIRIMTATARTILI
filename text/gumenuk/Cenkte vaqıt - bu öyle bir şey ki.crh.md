Cenkte vaqıt - bu öyle bir şey ki, bam başqa beyan ola. O saat vastasınen de,
taqvimnen de ölçenmey. Belki, seniñ arqadaşlarnıñ ömürlerinen ölçenile. Şu
küfür tilli, biraz qorqqan, amma öyle, öyle, öyle oğlanlar ki, er birisini
özüniñ vucudıñnen qapatıp qurtarmağa isteysiñ. 
Soñ-soñuna, şaytan çarpsın, o şahsen seniñ ömüriñnen ölçene.
Vaqıt deymiz, bir an bu asırlıq cenkte er şeyni al ete. Bir an - kim birinci
atacağını, kim sağ qalacağını qarar ete.
Kiyevden Artemivskke çıqamız, çünki cenk, bizim &quot;Donbass&quot; batalyonından
biraderlerimiz er kün atış altında, ög safını tutqanı içün, öyle kerek olğanı
içün.
Saba çıqacaq olamız, amma de bir şey çıqa, de başqa. De delegatsiyalar, de
volontörlar, de göñülliler, &quot;ne vaqıt bizni özüñiznen ög safqa alacaqsız, ne
vaqıt silâ bereceksiz, siz meni qart, yaş, qıyış olğanıma baqmañız, men sizge
yük olmam, eger de ecelim anda olsa, bir-qaç katsapnı özümnen beraber alırım&quot;, de
diniy hızmetçiler, de analar - episine de öz vaqıtıñdan bir parça ayırmaq
kereksiñ, ayatıñnı tasma-tasma etip kesken kibi, parmağıñnı kesip tuttırmağa
biñ qolay kele.
Taktika ceetten yañlıştır, vaqıt özüñe böyle yengilden munasebetni sevmey.
Üylege yaqın çıqamız. Poltava, Harkovnı daa küneş töpede olğanda keçtik, İzümde
küneş qızardı, fara yarıqlarnıñ küçü oña yetmey edi; Slavânskqa - dersiñ tanış
olmağan seyarege tüşken kibi - geceniñ der mallesinde kirdik. Mars manzaraları,
yıldızlarara cenkler içün dekoratsiyalar, er yerde mında ecnebiylerniñ kelip
ketkenleri duyula, Stiven Spilberg bunı begenir edi. Müthiş. Müthiş. Müthiş.
Kerçekmi bu bizim seyaremiz, bizim zamanımız, bunı insanlarğa insanlar yapqanı
kerçekmi?
İzüm ve Slavânsk arasında 5 blokpost bar. Özümiziñkiler. Vesiqalarıñıznı
kösterçiñiz, arabadan çıqıñız, bagaj bölükni açıñız, qollarıñıznı
körüngeni kibi tutçıñız, maqsadıñız, yanıñızda silâ barmı, silâ yoq, ya
qıdırsam, qıdır baqayıq, biznen beraber ketersiñ, bagaj bölüginde. Bu Harkov
yaqtaki birinci blok noqta. Üstü temizçik, yuvulğan, ütülengen, toq, şevronında
quş resimi ve er bir maydancığa nefretli yazı bar. Silâsı ise -
suqlanğanımızdan tilimiz tutuldı. NATOcınıñ arzusı. Ög saftaki
balalarımızğa öyle soyu lâyıq, bu ögüzler forsalana. Elinden çekip almaq
istegimizni zornen yatıştırdıq. Esası, bizler üç adam, olar onğa yaqın.
Ög safqa ne qadar yaqınlaşsaq, adamlar ep sıcaqqanlı körüne. Ep bizimki
bizimkiler çoqça.
Beşinci blokpost, Slovânskniñ civarı. Qasevet etmeñiz, oğlanlar,
bizimkilerni uzaqtan tanıymız, pamuqbaşlar bu yaqta ukrain tilinde laf etmey,
özü de Galiçina şivesinde. Ay, babañnı, o qadar duyulamı, Kiyevde yaşağanım 25 yıl
oldı. Qulağım pek yahşı eşite. Snayperlerde kibi. Yigirmi yıl devamında
mektepte çalışqan ukrain tili ve edebiyatı ocanıñki kibi. Demese. Sen ne
yerlisiñ, qardaş? Borislavdan. Men Ternopolden. Kel, quçaqlaşayıq. Onıñ da
til ve edebiyatqa munasebeti bar. Bu bizim Vladımız, Nejinniñ Robin Gudı. Men
yazıcı, dey, yalan aytmasa. Balalar, tez oluñız, mında çapıñ, baqıñız, bizge kim
keldi - maydan qaramanı, leninge qarşı küreşken kombat Mikola Kohanivskiy, ser
Robin (futbolcı degil) Gud ve Gümenük - yazıcı. Olân, yeter endi eriştirmege.
Şimdi qayda? Artemivskke. Semenge. Aha. Ey, anasını. Olarda pek qızğın. Er kün
qıyır-çıyır. Gece çıqmağa tevsiye etmeyim. Kerek. Silâ meselesi nasıl. Üç
qısqa namlumız bar. Saçma laf. Bizde trofeyler bar edi. 2-3 kalaş berir edik.
Tünevin berip yiberdik. Mında Slovânsktan Artemivskkece aqiqattan bir can
yoq. Kramatorsk, Drujkivka, Konstantinovka - saipsiz topraq. Hususan gece çeşit
 gruppalar anda-mında kezeler. Siz kelmezden yarım saat evelsi atış çıqtı -
kalaşlar ve pulemötlardan, tamam siz baracaq taraflardan. Kahpeler.
Patronnı – patron yoluna, atışqa er bir saniye azır oluñız, 200 tezlikte, pertav -
gazğa basıp, basıp. Ratsiyañız yoq. Özüñiz, sanki, Mariupolden. İşte, bu yerli
degilsiz. Felân eteyim başlıqlarnı, neni tüşüne eken. Telefonnı yaz. Eger de
dögüş çıqsa, bağlan, yardım etermiz.
Aydı, kel, quçaqlayım, qardaşım. Muqayt oluñız. Siz de saqt oluñız. Alla
yardımcı olsun.
&quot;200 tezlikte gazğa bas&quot; demesi qolay. Yolda beton bloklar köndelen qoyulğan, köpçek
qapları, yıqıq terekler, üzülgen teller, oyuqlar, blokpostlarnıñ
qalımtıları, yarıbozuq pulemöt yuvaları, blindajlar, yanğan tehnika, bazan
suratımız sıfırğa yaqınlaşa, umumen - 40 kilometr.
Bir kere az qaldı suvğa avdarılmadıq, ögde patlatılğan köpür olğanını körmey
qaldıq. Bir kere bizge ateş açtılar - Slovânsktan çıqayatqanda, ğaliba,
özümiziñkiler, &quot;kanal&quot; degenilgen yerde. Ola bile. Normal bir şey. Tarlanıñ
ortasında, tavın içinde on-yigirmi dane orduğa alınğan bala, öglerine bir qaç
qopqa qurşun septiler - isteysizmi-yoqmı, sabağace qarşılıq kösteriñiz.
Saba avuştırırmız. Yigirmi yaşta cenk vaqtında bir geceniñ sabasına çıqmaq
ne olğanını bilesiñizmi? Biri çalara, ekincisi anasını çağıra, üçünci dua
oquy, dörtincisi Rabbini lânetley. Men ise bu oğlanlarğa ağız açqanlarnı,
cebe arqasında sıcaq yerçikte yatıp, bizim oğlanlar, batalyonlar ve ordumız
yaramay çalışqanına qıymet kesken semiz sıçavullarnı  lânetleyim. Eşitesizmi?
Sizni lânetleyim, eki cınıs pederastlar.
Slavânskta iç bir can, iç bir avto, iç bir pencerede bir yarıq rastketirmedik.
Qorqunçlı. Qorqunçlı. Zornen bu &quot;qurşunğa tizilgen hayallar mezarı&quot;ndan
arabanı çıqardıq. Zornen Artemivskke başqa yolnı taptıq. Zapravka. Slavânsk ve
Kramatorsk arasında bir yerlerde. Şaşılacaq şey. Çalışa. Biraz ipranğan,
parlanğan, hırsızlar temizlegen, yanğan, lâkin – çalışa! Hızmetçi bir özü öz
yaqarlıq tükânı yanında Kiçkene Qıraliç öz yanardağları yanında kibi turmaqta.
Laf qata, qalpke pek sıcaq, tuvğan, qulaqqa melem kibi surjikte, adam
körgenge quvana, yaqarlıq toldurıp para tölegenimizge daa ziyade quvana. O birleri
sağ ölnen iş bitire, kimler o birleri, anavılar, etrafqa köz taşlay, yat fena
adamlar.
Kramatorskniñ merkezinde yolnı bir qadın kesti. Doğrusını aytsaq, insanzat,
aynıq degil, umumen alğanda qadınğa da az oşay. Balalar, maşinağa alırsızmı.
Qayda ketesiñ?  Mında yaqın. Üç keme. Laqırdı devam etmey. Ondan başqa, intim
meselesi kimsege meraqlı olmadı, yerinece alıp bardıq, arabadan tüşürdik,
pencerelerni raqı sasığı çıqsın dep, açıp taşladıq, üç kilometr balaban şey
degil. Mında adamlar daa yaşağanına quvandıq. Nasıldır yaşaylar. İşte, adamlar.
Yarı geceni keçirip Artemivskke, "Donbass" batalyonınıñ bazasına barıp
çıqtıq. Tamam ile arabaqapıda vazifesinden qaytqan razvedçikler gruppasınen
rastkeliştik. Yarısı tanışlar, Maydannı keçkeneler, diger yarısınen umumiy
tanışlarımız, dostlarımız bar.
Quçaqlaştıq. Cebe haberlerinen bölüştik. Soñ, ne bar, ne yoq? Ne bar? Cenk.
Cenkleşemiz. 5 kün mında turamız. Bir tınç gece olmadı. Er gecede
yataqhanemizge ateş açalar. Tek kirdik, endi töşeklerimizge yattıq degende, birden –
babah! – "şmel"den atış. Yahşı da pencerege degil, divarğa tüşti, cam
parçaları bütün beş qattan da töküldi. Soñ ekinci atış – babah! – soñ
üçünci. Pencere yanlarında yatıp qaldıq, koridorğa çapıp çıqtıq, tögerekten
mudafaa yaptıq, ateş açtıq, cevap berip qurtuldıq. Sabasına etraflarnı
teşkerip çıqtıq, bizge ateş açılğan noqtalarnı taptıq; kimler elâk olsa da,
özüñki "eki yüzlerni" özünen alıp kettiler. Soqaqlarğa halq çıqtı, tükânlar
açıldı, maşinalar yüre, bala arabaçıqlarnen qadınlar, deyler ki, çoq afta
devamında ilki kere eken. Nevbetteki gece – snayper.
Tek bah-bah, bah-bah – de bir pencerege, de digerine. Araretduyarnen onı belgiledik,
yandırdıq, o ise, ayvan, yerini deñiştirdi, em de kene bah-bah ve bah-bah. Bütün gece
öyle – o bizni avlay, biz onı, profi. Tünevin ise "beha" kele, ana anda toqtay,
aydavcısı motorını söndürmey, dümen başında otura, passajiri ise granatomöttan
– babah! – damnı eşti, şiferni bozdı. Posttan balalar oña kalaşlardan yağdıralar,
mında ise terekler, titrev, mesafe,
bizim beli tutqan qart afganlımız, brustver artına yattı ve kalaştan birer-birer
bah, bah, bah etti – "beha"nıñ pencereleri tökülip kettiler. Şu arada taksist
keldi, tamam behanıñ artından, köresiñ de bu çaqıl obalarından keçit pek
tarlaşa, bizimkilerge atış zonasını qapatıp qoydı. Taksistni, ealiden insannı,
öldürmemek içün, toqtatmağa mecbur oldıq. Beha yerinden suratnen köçti,
aydavcısı ya yaralı, ya yoq bilmeymiz, atıcı pasajirniñ, ğaliba, işi qartop.
Qaydan barıp qıdıracañ? Nomersiz. Yerliler kele, aş ketire, tarif eteler – busı
oldı, bu oldı, bu biri kolorad, amma tek endekler qazdı, kimeri kele tek öz közünen
körmek içün, öz qolunen toqunmaq içün, özümiziñki dep. Takisit ise tünevin
kelip ketti, oğlanlar, sağ oluñız, meni qurtardıñız, atmağañıñız içün sağ
oluñız, büs-bütün aqqıñız bar edi, tünevin men olarğa qoltutqan ve olarğa
qaçmaq içün yardım etkenim kibi körünmek mümkün edi, öyle tüşünmege
aqqıñız bar edi, dey. E, öyle fikir bar edi.
Bugün bizim bir blokpostımıznı mında, şerden 2-3 kilometr uzaqlıqta, eki gruppa
ücüm etti. Biz olarnı ateşnen kestik.
Bahtımızğa, olar granatalarnı arqamız artına attılar. On daneden ziyade granata –
episi kerekten uzaqqa ketti, bir kere de yerine tüşmedi. Bizler ise olarnı ot kibi
çaldıq. Er şey bitken soñ, turğan yerlerini baqıp çıqtıq, rpg , svd, başqa
demirni bıraqtılar, er yer qan, baqam – qolçaq, a, deyim, şimdi ekincisini
taparım, qısmetlim, demek, anda ise qolçaqta insan eli, daa suvumağan,
inanasıñmı? Kömip qoydıq, ne yapaycañ? Eger de gece çıqmağa kerek olsa,
bizlerni de beraber alıñız. Alırmız. Ebet. Amma kerek olmasın, eyisi.
Bir qaç kün evel ondan da beter oldı. Oğlanlar postta turalar, birisi yürgenini
eşiteler, ya da minalar, ya da kerilgen patlav tertibatlar qoya. Tur, kim bu?! Sessiz.
İşte, urdıq bir nevbet. Saba ise bir çeçenni taptıq. Kerilmeler qoya edi. Ne
yapaycañ? Duşman. Duşman olğanda - canlı, bu ise ölü, ölünen biz
cenkleşmeymiz. Endi onen Yaradanımız añlaşsın, ya da olar kimge sığına...
Közlerini qapattıq, qabirini şu yerde çölde qazdıq, qabirine silâsını
taşladıq, üstünden topraqnen örttik, Ötçenaş oqudıq. Oldı. Ruhuñ şad olsun.
Yuquğa azırlanamız. Mına sizge oda, mına minderler, yarıqnı yaqmañız,
pencerelerde körünmeñiz, sağ qalmağa isteseñiz – pencerege qarşı tütün
içip turmañız, silâñız azır olsun, daa ne? Belki, siz bir qısmet olıp keldiñiz
ve belki bu gece raat olur. Ebet. Eger de atıp başlasalar, eger de qalabalıq
çıqsa, siz eyisi yeriñizde oturıñız koridorğa çıqmañaz, bizim balalar sizni
tanımay, daa birisi duşmanlar binağa kirdi dep, ateş açmaq mümkün. Bu emiyetli.
Aqıllı söz. Geceler hayır, balalar. Hayırğa qarşı, oğlanlar.
Saba bizni küneş ve, ğaliba, cenkten iç haberleri olmağan torğaylar uyanttı.
Penceremizniñ artındaki terekte olarda nasıldır torğayca qasevetleri bar.
Azbarğa çıqtıq,  askerler qaravul hızmetine azırlana, blokpostlarğa, er yaqtan
sardılar, tanışlar çoq, nedir anda Mariupolde, ya Kiyevde neler bar, daa ne qadar
sürecek bu. Laqırdı başlandı, nomerlernen deñiştik, fotolar çektik. Semen
Semençenko balaklavasız – adiy oğlan, adiy bir ukrain balası, dersiñ, Harkov,
Lvov ya da Jitomirden birisi kibi.
Ketesizmi? Ketemiz. Ne bar sizde? Eki peem ve tete. Az. Az amma, yarım Ukrainanı
kalaşnen boylap çıq da baq ve er bir musorğa sen duşman olmağanını isbatla.
Alıñız mına üç dane granata, çoq degil, lâkin, çaremizge köre...
