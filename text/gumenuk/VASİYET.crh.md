VASİYET
Bugün kene yerni qazamız
Bu nefretli Donetsk toprağını
Bu quru taş kibi topraqnı
Oña sığınamız
Onda saqlanamız
Daa sağ olğanda.
Biz topraq artına saqlanamız
İçinde sessiz oturamız
Anasınıñ arqası artında balalar saqlanğan kibi
Biz yüregi urğanını eşitemiz
Onıñ yorğunlıqnen nefes alğanını
Yerimiz sıcaq ve yahşı
Daa sağmız.
Yarın ölü olacaqmız.
Belki, çoqumız
Belki, epimiz.
Bizlerni topraqtan çekip almañız
Anamızdan çekip almañız
Vucut parçalarımıznı dögüş tarlalardan cıymañız
Ğayrıdan bir yerge toplamağa tırışmañız
Ve – yalvaramız – iç bir haç kerekmey
Em de hatıra abideler ve memorial tahtalar.
Olar bizge kerekmey
Çünki olar bizler içün degil – sizler içün
Siz bizge qocaman abideler qoyasıñız.
Adlarımıznı taşta oymağa kerekmey.
Yalıñız hatırlañız: bu tarlada
Bu topraqta
Ukrain askerleri yata
Vesselâm.
Bizlerni ana-babalarımızğa teslim etmeñiz
Ana ve babalarımız bizni böyle alda körgenlerini istemeymiz
Ana-babalarnıñ hatıralarında bizler bala olıp qalayıq
Söz tutmağan oğlançıqlar
Sapanlar ve siyarğan tizlerimiznen
Kündeliklerimizde "eki"lernen
Qomşu bağçadan alma tolu quçaqlarnen
Bir vaqıtları biz qaytacağımızğa
ana ve babalarımızda ümüt olsun

Biz bir yerler sağ olğanımızğa.

Bizlerni qadınlarımızğa teslim etmeñiz
Sevimlilerimizniñ hatırasında biz dülber qalayıq
Çoq qızlar begengen vaqıtlardaki kibi
Amma olarnıñ qısmeti olğan.
Olar bizim sıcaq dudaqlarımıznı hatırlasın


Sıcaq nefesimizni
Ateşli quçaqlağanımıznı
Olar toqunmasınlar
suvuğan mañlayımızğa.
Suvuq dudaqlarımızğa.
Bizni balalarımızğa teslim etmeñiz
Balalarımıznıñ hatırasında bizim közlerimiz qalsıñ
Sıcaq tebessümlerimiz
Sıcaq ellerimiz
Balalarımız qaltırağan dudaqlarınen
Suvuğan ellerimizge toqunmasın.
Mına bu endeklerde
Bugün bizim muvaqat mekânımız
Yarın mezarlarımızda
Cıyıñız bizlerni.
Vedalaşuv nutuqlar kerekmey
Uruştan soñ yüz bergen tenalıqta
Bu daima yersiz körüne
Sanki elâk olğan askerge turmaqnı rica etip,
Sarsıtqanlar kibi
Cenaze tedbirleri kerekmey
Biz yerimiz qayda olacağını öyle de bilemiz
Sadece üstümizni topraqnen örtüñiz
Ve - ketiñiz.
Eyi olur edi ki o yerde tarla olsa
Çavdar başaqları tolsa edi
Kökte bostorğay
Ve – kök
Çoq kök olsa –
Siz tasavur etip olasızmı, askerler yatqan tarla
Ne qadar bereketli olur?!
(Hatıramızğa ötmek aşañız
Biz yatıp qalğan çölden.)
Eyi olur edi ki o yerde çimenlik olsa
Çoq-çoq çeçekler össe
Er bir çeçek üstünde balqurt.
Er aqşam sevdalılar kelse edi
Gülçemberler örse
Sabağace biri birini sevse ediler.
Kündüz ise yaş ana-babalar kelse
Ufaq balalarınen
(Balalar bizlerge kelsin, keder etmeñiz)

Amma o yarın olur
Bugün ise biz yerni qazamız
Bu qıymetli ukrain topraqnı
Bu tatlı şevqatlı topraqnı


Beraberleşip sapör küreçiklerimiznen vucudında
yazamız
Ukraina edebiyatındaki soñki şiirni
Bizler daa sağ olğanda.
