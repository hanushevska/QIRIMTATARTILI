Genç bir qız Lina Köstenko
Sevgi aqqında ilk şiirlerini yazğanda,
Qafiye ile çoq çekişti
Özü bilmeden o da
Er bir yaş şair içün ana tili ve yüregi
azırlağan tuzaqqa tüşe:
"Qan" ve "can" qafiyelemek belâsı.
 
Ternopolşçinadaki Çortkiv şeerinden bir yigit
(Adı yoq – edebiy tahallüsini soramañız –
Havf sebebinden biz onıñ psevdosını bile
                                   seslendirip olamaymız)
Begengen qızına sms-ler yazğanda
Qafiyeni qayğıramay.
Onıñ yerine, o avtomatınen meşğul,
Çünki diqqatı ve eki qolu da kerek ola.
 
Avtomat yigitni qızğa künley
Oğlan susqun avtomatlarnıñ
mürekkep tilini daa ögrenmedi
Amma sevginiñ muammalı tili de
Oña belli degil
 
(O bu tilde laf daa etip baqmadı)
Sevdalıq aqqında söz eşitse bile
Qulaqları qızara
... "Qan" sözü mında aytılmay
Mında yaralılarğa "üçyüzünci" deyler
Mında elâk olğanlarğa "ekiyüzünci" deyler
 
Oğlan, dostlarını raqamlarnen adlandırsalar,
Seskene
(Raqamlar peşinden kim ağlay?)
Ve, ağlamağa çare olmağanı sebebinden,
                        onıñ ağlaycağı kele
Susqun qabarıq avtomat ise
Samuraynıñ qılıçı kibi
Er bir sefer qalbine ep teren kire
 
Yalıñız qız bile
Yigit ne qadar onı sevgenini
İç bir kere sevgisini duyduramasa da o
Azov
Azov
Azov
