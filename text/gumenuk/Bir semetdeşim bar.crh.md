Bir semetdeşim bar
Men onı binoklde körem
O maña öptikadan baqa
Hucur bir al
 
Evelde ne edi?
Başta sizler uzaqtan atışasıñız:
Katapultadan toptan tomalaq,
                                   qavunlarğa oşağan toplarnen
Kemanlardan, çaqmaqlı müşketlerden,
                                               tüfeklerden.
Soñra sürü sürüge qarşı çıqa ya da divarğa tırmaşa.
Balta qılıç şemşir ile uruştı
Süngülerni sıqıştırıp ucum ettiler.
Duşmanıñnıñ zırhnen ve başlıqnen qapalı
yüzüni körmeseñ bile
Onıñ közlerini köre ediñ
Onıñ sesini eşite ve sasığını duya ediñ
Onıñ silâ ve qatil-asker işiniñ ağırlığından
terlegenini köre ediñ
Yaralanıp yıqılğanını
Yarasından qan ve ayatı aqıp ketkenini
Onıñ can bergenini.
Mümkün edi yanına barıp soramağa:
Meraba aqay işleriñ güzelmi
Qaydan bu yaqlarğa kelip çıqqansıñ, erif.
Evnen bağlanmaq içün cep telefonıñ
tesadufen yoqmı
 
 
Özümkini qaynağan dögüş vaqtında coyğanım.
Deysiñ Ağ yoqtırmı Yazıqlar olsun
Tütün içeyikmi semetdeş?
 
Sizde qaysı biri begenile Prima Malboro
Tamam güzel!
Bizde ise Parlament. Ne ha-ha?!
İsteseñ – silver isteseñ – akva
Bu sanki yuqarı ve aşağı palatalar
Sen şaqadan añlay ekensiñ
Ğaliba pek fena insan degilsiñ
Parlament tütüni içmege isteseñ
Yur bizge
 
Şimdi ise nasıl?
Şimdi mende duşman yoq
Yani duşmanım pek şartlı
Mende atış içün sektor bar
Anavı çalılar.
Ondan nasıldır maraz üç kün
meni nişanğa alıp tuta.
Men de oña qarşı ğayretli ateş açam.
 
 
Aramızda mesafe azca olsa edi
Evellerde kibi, közleri körüngeni qadar
Ya da, eñ azı, sesim yetkeni kibi
Men oña aytır edim:
Diñle budala
Babañ saqalı, seniñ bu lânetli ayatta
başqa bir işiñ yoqmı
Raatlañ biraz
Kalaştan daa taqıldap yetiştirirsiñ
Ber, yarım saatçıq çırım alayım,
Şorbamnı aşayım, çoraplarnı yuvayım.
Bir yaqqa qaçmaz bizden bu caris cenk
 
Aferin Yahşı oğlançıq Babanıñ sözüni diñle
Pivo isteysiñmi Bizde mında "Lіvske"
Sizde ne? Toqta tapayım. "Baltika"
Tez vaqıtta bizler anda yuvunırmız
Yani – bizler yuvunırıq sizler ise – deñiz tübünde yatarsız
Aydı aydı sen de pek qızmatabansıñ
Birden taq-taq etip başlaysıñ
Tercimansiz iç laf etip olamaysıñmı
Mende de böyle tercimanım bar
Dedim de, şaqa ettim.
 
 
Pauza. Ne dediñ "Sarmat" içesiñmi
E, bu bam-başqa şey ebet.
Köresiñmi baltika, şimal deñizi, kamçatka
Sarmat donetskten özümiziñki
Bıraqsa bir şişeni. Men ise saña "Lіvske"den
Sıçqaqlama, granata degil.
Ekimiz esapnen - üç-dört...
 
Pauza Açamız İçemiz Soñ nasıl Klass
Eşitesiñmi, pamuqbaş, siz anda futbol baqasızmı
Siyrek İşten vaqıt tapılmay. Bizmiki de şu
Meşur aljirli kozaklarımız siziñkilerge
                                               tepme aşatqanını kördiñizmi
Ne dediñ Olar ruslarnı tepelediler.
Sen  bizimkilerniñ aveskârısıñmı
 
Toqta-toqta-toqta Şaşmalattıñ meni
Kimler sen içün bizimki? Ukrainanıñ cıyma komandası?!
                                                           Ukrainanıñ cıyma komandası?!
Timoşçuk – eñ begengen futbolcı?
Sen Timoşçuktan oğluñ içün avtograf aldıñmı?
Bu lânet qalabalıq başlamazdan evel.
Oğluñ bar O sport mektebine qatnay
Arzusı Dinamo Kiyev ve ukrain cıyma
komandasında oynamaqmı?!
Ya ne maraz bu felân etken çalılarda yapa ekensiñ
                                               ve bizlerge atasıñ
Bizler banderalar ve yeşil ukroplar olğanımız içün
Amma eşeyeyeyeyeyeyeksiñ
 
 
Yeter endi taq-taqlamağa sağır eteceñ
Sen de qulaqlarıñı atılğan gilzalarnı tıqasıñ
 
Öz sesiñnen de bir şeyler ayt
Seniñ içün pivomnı töktim Öldüririm qancıq balası
Taraqot 7 - aqaylar otu
Aşa – aqay küçüñ öyle bir artar
Pamuq nedir Suvda batmay Özüñ de bilesiñ ne
Seniñ sıq-sıq ve daima qıyış atqanını körip
Sen Şahtörnıñ aveskârı olğanıñ belli
Ne dediñ Menim siyrek atışlarıma köre
Qurşunlarım az em de men Karpatınıñ aveskârım Ha-ha
Aslında ise "İllіçevets" aveskârı
Çünki sen Mariupolden bir pamuqbaşsıñ
Aslında men Niva aveskârı, çünki men özüm Ternopolden
Tek Ternopol bu Zakarpatye vilâyetiniñ
Bir rayon merkezi dep sorama
Çünki namlutüp toptan atarım.
Bunı sorağanlarnıñ cümlesi
Baltika deñiziniñ tübünde
yatacaqlar cedveliniñ baş sırasındalar.
 
Nege ha-ha ep ha-ha
Bilesiñmi nedir o Ternopol ey pamuqbaş
Ternopol – o insan içün eyi yer
Öyle
Bilesiñmi, pamuqbaş, Ternopolşçinada
Episi ukrain saraylarnıñ üçke bir qısmı olğanını
Öyle, pamuqbaş, evellerde ukrainler
Rıtsar ola ve saraylarda yaşay edi
Tasavur etesiñmi  ne qadar küç sarf etildi
Alicenap rıtsarlerni yuvaş qaraboğday ekici
Ve doñuz asravcılarğa çevirmek içün.
Köylüni hayaleret tüslerde köstergen lânetli şairler de
                                                                                  isse qoştı.
Amma facia yüz berdi – pamuqbaşlar evimizge kirdi
Biz tez ögrenemiz ve tez aqılımızğa tüşüremiz
Endi tek bir şey – bu cenk biter
Bütün bizim ğalebemiznen
                                   siz ise büs-bütün yeñilirsiz.
Ukrainler ya da siz aytqan banderovetsler
Ğalebe paradında keçerler
moskvanıñ qızıl meydanında
Esası sen sağ qal. Özüñ körersiñ.
 
 
Sen bellegendirsiñ
                        ukrainler şahtalarda doğalar
Doğğandan şahtalarda yaşay –
                        tenleri qara ve olar kömür kemireler
Pauza Bir yerde minomötlar çalışqanı eşitile Teneffüs
Diñle, pamuqbaş, adıñ ne dediñ
Anam Boris dep qoydı
Menim anam ne tüşüngendir bilmeyim,
Nasıldır pamuqbaşnen
adımı bir qoyğanda, amma men de Boris.
Ya neyçün biri-birimiznen uzaqtan qıçırşamız
seslenemiz
Kel yaqınca, neytral meydanlıqqa çıq
Bizim taraftan kimse ateş çıqarmaz söz berem
Men de yaqınlaşmaq içün imkân berip
Yahşı Kelirim Ne ya
Siziñ tarafıñızdan
atışlar olmaz Söz beresiñmi?
Ya seniñ yañı semetdeşleriñ ne deycek
Çeçenler sibirliler
A – olar şimdi mında yoqlar. Olar diger eşelonda
Şiş kebap pişireler. Bir adamnıñ eçkisini tartıp aldılar
Zagradotrâdlar kibi
Sizni evge qaçırtmamaq içün.
Mümkün olsa men küfür sözler aytmam Mümkün
Küfür sözler aytmamaq – qarşılığımnı köstermek bir şekil
Sen böyle alğa nasıl keldiñ semetdeş
Oldı Sustım Felân eteyim...
 
Bizim endeklerimizden olarnıñ endeklerinece eki yüz metro
Yüz adım menim tarafımdan ve yüz adım – onıñ
Bu yüz yıllıq cenkte eñ müim yüz adımdır.
Qarşı-qarşığa keldik Ellerimizde silâ
                                               Qol tutuşmadıq
İşte. Öyle – adiy bir yigit
                                   Menden biraz yaş
Biz pulemöt qurşunları qırqqan quru otqa oturdıq
Laf ettik. Odır-budır aqta Sustıq
Aynı şey aqqında tüşündik
Cenk aqqında
Cenk aqqında
Bu lânetli cenk aqqında
 
 
Er birimiz öz tarafqa ketmezden evel
Arqalarımıznen ögdeki qalay kibi ağır
yüz adım ölçegence
O maña:
Endi atmağa kerekse
Biraz yüksekçe alırım
Ne qadar yüksekçe sorayım
Saña tiymesin dep
Asla da atmamaq
                        Olamaysıñ Bu arada
Añladım Eyye Sen aqaylarnen aqıl tanışmaq kereksiñ
Ne yapaycağıñnı Eyye
Sizler aqıl tanışqan vaqtı
Men de biraz yüksekçe alırım
Onıñ içün canıñ ağırmasıñ
                        başıña tereklerden pıtaçıqlar tökülse
Yazıqtır öyle babasız oğlan qalsa
Kelecekte Ukraina cıyma komandasınıñ oyuncısı
 
 
Yarın kete atışamız
Yarın kene nasıldır sesler eşitemiz
Belki bu yaralılar qıçıra
Belki bu sağlar elâk olğanlarnıñ üstünde qıçıra
Belki de o taraflama semetdeşiñ
Senden Braziliya – Almaniya oyunınıñ
                                   esabını soraydır
Bu öyle bir vaziyettir:
            Bugünki eñ eyi esap
            Sıfır-sıfır olıp çıqsa.
