Deñiz yalısında oturam, yanımda avtomatçı tura, uzaqqa baqa. Asker, yanında
avtomatçı  turmasa, deñizde yaldap olamay. O bir yalı - duşman yalısı olğanı daima
aqılımızda, bundan da ğayrı - umumiy suvlar, anda ise katsaplarnıñ 3 çeşit alçaq
püsüri tolu. Pamuq suvda batmay.
Arqam duya - vzvodımız yaqınlaşa. Poligondan. Yorulğanlar. Deñizge bir batıp
çıqsalar - kene talimge, lâkin bu sefer, belki, dögüşke. Mında episi dögüşke istey.
Yanımda toqtadılar. Kimeri Fb-ni ilki köre, kimi planşetni, kimi - dostlar
cedvelimdedir. Selâm, yazıcı.
Yazamız? Ebet, yazamız. Ne yazamız? Mektüp. Kimge? Turkiye sultanına. Rim Papasına.
Putinge! Putin – eşek yoluna ketsin. Kimge ya? Poroşenkoğa! Yuqarı Radağa! Ukraina
halqına! Ukraina halqına? Meraqlı. Kimden? Cümle epimizden! Kimden
&quot;epimizden&quot;? Vasâ, Petâ, Maks, Taras! Batalyonımızdan! Vzvodımızdan! E! &quot;Em ölü, em
canlı, em daa doğmağanlarğa...&quot; Yoq, tek canlılarğa. Açıq mektüp. Yahşı.
Demek. Mektüp. Bizlerden - ukrain halqına.
Soñ? Ne tındıñız, cenk pelvanları? Biraz qorqunçlı. Demek, bizlerni
yaqınlarımız, ana-babalarımız eşitecek. Öyle ise, küfür sözler qullanmañız.
Birinci ocapçem. Öyle ise, imlâ hataları yapma. Ne demek - imlâ? İlki sevgim.
Öyle olsa, şefqat ile söyle. Menim sevgilim. Ağzıñnı qapat.
Menim qaratabanlarım. İlki apsqa tüşken, o tükânım içün apske tüşken
devirinde beraber oturğan qaratabanlarım! Şu tükân (ne marazğa o maña kerek
oldı!). Ne içündir gaykam tutmay, balalar! Tur! Kel yanıma! Separatlarnıñ yuvasına
razvedkağa barğanda, gaykası tuta, halqqa bir sıcaq sözge kelgende, ştanını
toldurğan. Yoq, balalar, eyisi bir pamuqbaşnı avdarayım. Pamuqbaşnı ahmaq da
avdara bile. Açuvlı olmaq qolay - sen merametli olıp baq. Amma da oğradıq.
Babasınıñ saqalı.
Pauza.
Qısqadan, böyle yapayıq: biz sizlerni sevemiz. Öyle, biz sizlerni sevemiz,
epiñizni-epiñizni-epiñizni. Er şey yahşı olacaq. (Nevbetteki eki cümleni rus
telâffuzınen ayta) E, er şey yahşı olacaq. Biz tezden qaytırmız. Men
oğlanlarğa selâm yollamağa isteyim. Jitomirge. Mümkünmi? Yolla. Selâm, oğlanlar.
İşim – beş. Evde körüşirmiz. Men de isteyim! Gruppadaşlarıma! Em dekanımızğa!
Men tap Yañı yılda Maydanğa kettim. Endi oquvdan boşatqandırlar. Anam
doñuznen sığırnı sattı, qabaqbaşı oqur dep. Qabaqbaşı, adliyecilik
ögrenip, ömür billâ sıcaq ofiste oturmaq yerine – avtomatnen cenkte uruşa.
Diñleñiz. Bir şey aytacam. Bizler endi hırsızlıq yapmaymız. Kartamız öyle
tüşe, qardaşlar. Bizler endi bir qorantamız. Öz qorantañda nasıl hırsızlıq
yaparsıñ? Sen sıçavul degilsiñ de, felân eteyim? Öyle ise, şalom ve Allahu ekber,
öpüşeyik, qardaşlarım, evelki sadecanlarım.
Mariçko, bu Andriy. Aqılıñdamı, soñki kere men oğlum olğanını isteyim, degen
edim? İşte, men qızğa da razım. Ne gı-gı-gı? Ne gı-gı-gı? Men mında öz
Oksanamnıñ ögünde, onı balalarnen taşlap ketkenim içün, afu soramaq isteyim.
Eger de sağ-selâmet olsam, men - delini, qabul etseñiz, sizlerge qaytırım.
Ey, aqız, sen anda evni baştan-ayaq çevirip qoyma. Anavı şey vanna odasında, demir
parmaqlıq artında. E, yarım kilo. E, çoq. Sen onı çıqar, torbaçıqnı yırt ve bu
aram şeyni unitazğa yuvıp taşla. Olğan şey - yañlış edi. Men mında çoq şeyni
añladım. Öyle olmamaq kerek. Başqa yapmam. E, canım, birinci sentâbrgece
men qaytmasam, sen mektepke barıp başla.
İsa peygamberge şükürler! Muqaddes ata Vasiliy, bağışlañız, siziñ
işançıñıznı boş çıqtı, seminariyanı taşladım ve cenkke kettim. Bizler mında
da günalarımıznı aqlaymız. Çaremizge köre. E, siz bizni bağışlañız. Biz alıp
qaçqan maşinañız içün. Burnuñızğa yandırğanım içün. Bu cenk içün.
Olğanımız kibi, böylemiz. Biz çoq şeyni añladıq. Bağışlañız. Biz sizlerni
epiñizni sevemiz. Biz sizlerni sevemiz. Batalooooon!!! Aydı, çapmağa kerek.
Bizimkiler KAMazğa yükleneler. Başqa sefer. Belki, başqa bir sefer...
