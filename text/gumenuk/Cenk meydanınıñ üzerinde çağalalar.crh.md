Cenk meydanınıñ üzerinde çağalalar – iç de yersizdir
Men daa qarğa deseñ, añlayım
Olarğa evel-ezelden elâk olğan askerler cesetleri ğıda ola
Kruklarğa asıl da farqı yoq
Bu bizim qaramanlarımıznıñ ya da duşmanımıznıñ cesedimi
Bilmeyim, bu sebepten kruklarğa can ağırtmaq kerekmi.
Ne qadar ağır olsa da
 
Men daa gögercin deseñ, añlar edim
Olar insanlarnıñ çöplügini qarıştırmağa alıştı
Atta olar qurşunlanğan başlarda qandan yapışıp qalğan
                                               saçlarını çekip tursalar
Ve bu saçlarnı yuvalarında töşeseler
Men olarnı añlayım
 
Men torğay deseñ, añlayım
Bular tek aşamağa isteyler
Olar şeñ çivildevnen
Elâk olğanlarnıñ cepleri ve torbalarından
(Tek tesaddufen köz çuqurlarına toqunıp)
Ötmek qavaltı şeker qave qalımtılarını çoquylar.
Torğaylar ğanimet etken diger
Cenk trofeylerni de.
Elâk olğanlarğa bular endi iç bir vaqıt kerekmez.
Torğaylarnı men añlap olam
Lâkin çağalalarnı – yoq.
Olar cenk meydanı üzerinde aylana
Bu meydanda ölüler yata.
Men özüme añlatmağa tırışam ki
Olar batayatqan kün nurlarından gülgüli tüste
Qandan degil.
Deyim ki, o tek flamingolar aşalğan krilden
gülguyuli ola
Deyim ki, çağalalar eki taraftan da elâk olğanlarnıñ
cesetlerini yemek etkeninden öyle tez gülgullenip olamazlar
(ornitologiyada böyle neticege
yetmek içün
Eñ azı cenk bir yıldan ziyade devam etmek kerektir)
 
 
Olar cenk meydanı üzerinde aylana
Bu tarlanı endi nasıl sürecekni bilmeysiñ
Mında nasıl mekân quracañ
Boğday nasıl östüreceñ
Bala nasıl doğuracaqsıñ
 
Olar cenk meydanı üzerinde aylana
Aşağa tezliknen ene
Ğanimetini qapqaçlay
Ve bizim duraqlarımızdan keçip, deñiz tarafqa kete
Özara talaşa
Ve bazısı avını tırnaqlardan tüşüre
İnsan ceseti parçaları ayaqlarımız tübüne tüşe
(Eñ acınıqlısı şu ki, bizler bilmeymiz
Bu dostmı ya da duşmanlarımıznıñ ceset parçaları)
 
Hucurdır, kökten,
Doğru ayaqlarıñ tübüne
Kimniñdir parmağı
Kimniñdir qulağı tüşse
 
Bazıda öyle kele ki
Eger de episi bu parçalarnı toplasañ
Bir insan vucudı toplanacaq –
Dostmı duşmanmı
Onı ğayrıdan canlandırğan birisi tapılsa edi da
 
Gülgüli çağalalar –
İç de közüm körmese edi.
Bu - cenkniñ eñ büyük deşeti.
Ve insan cesetlerniñ parçaları
Kökten ayaqlarıñ tübüne tüşkeni.
Olarnen ne yapacağıñnı da bilmeysiñ –
Çünki patlav ya da çağalalar qoparğan bir parmaq içün
Mezar qamaycañ, ebet. –
Bundan da ğayrı, o kimiñki olğanını bilmeysiñ.
