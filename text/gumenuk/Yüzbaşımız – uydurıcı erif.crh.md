Yüzbaşımız – uydurıcı erif
Dögüş meydanı üzerinde kün köterilse
O, uzaq blokpostta
                                   köpçek qapnı yaqtılar, dey.
 
Aynı́
            büyükkalibrli topnıñ boğazına beñzete
Deñiz ise – iritilgen qalay eken.
Ne içün o tuzlu?
Çünki oña bizim terimiz, siydigimiz ve qanımız
Bedenimizden aqıp keçe eken.
 
Hucur insan razısızmı
Amma bugün o özü özünden bir baş üstün
Saba erte çadırımızğa kirip
dedi ki:
 
 
Oldı – bugün cenk olmaycaq –
Televizorda öyle ayttılar
Üç kün-üç gecege cenk toqtatıla emiş.
 
Bizler mında esledik ki
İnsanlar eki türlü ola
                        insanlar ve televizorlı insanlar
 
Bizler televizorlı insanlarğa baqmağa begenmeymiz
Olar yampa, aktör olaraq zayıf
Asılında – televizorımız yoqtır
Olsa da bizler mültfilmlerni baqar edik
(olar aqiqatqa yaqınca)
Ya da "Ayvanat aleminde" (anda merametlik ve ayat ziyadece ola)
 
Bizler silâmız ve amunitsiyamıznı
                        bir tertipke ketirgende
Hucur yüzbaşımız
                        öz sandıraqlav haberinen öyle şaşırdı
Kremenetsli Vasilniñ qolunda
Pulemöt tasması toqtap qaldı
Onıñ ayaqdaşı Boyarkalı Saşkoda da aynı
Soñra ise qadim mahlüqnıñ sırtı kibi
                                                           tiklendi
Lugansk şeerli granatacı Maksnıñ
çantasından gizliden köz taşlağan
Dört dane qol granataları
Bunı eşitip çantağa saqlandı
                       ürkken mışıq balaları kibi
 
Siz relske kapikni qoyıp
suratlı trenni toqtatqan ediñizmi?

6

Siz küneşke: mında tur qıbırdanma
mende bugün ğayet çoq işim bar, dediñizmi?
Siz doğurayatqan qadınğa:
yolnı qar bastı, ebanay keçke qala, daa üç kün
bekle, dep yalvardıñızmı?
 
Bala doğmaq kerek
Tren soñki durağına barıp yetmek kerek
Küneş alevlengen köpçek qapı kibi yanıp bitmek kerek
Künniñ yerine kök öz pozitsiyasına
Büyükkolibrli ay topını çıqarır
Ve gece, kül olıp, aşağı ener
 
... Cenk olmağan künü
Bizler ekinci nomerni ğayıp ettik
Boyarkadan Saşko pulemötçını,
Em de granatacı Lugansk şeerli Maksnı.
Qurşunlar cenkniñ o bir tarafından uçıp keldi
Yaman qurtlar kibi
İnelerini Saşkonıñ boynuna sançtılar,
Maksnıñ - yüregine.
Belki de o bir tarafta tapılmadı
Cenk olmaycağı aqta sandıraqlav haber ketirgen
                                               hucur yüzbaşı
Ya da olar başqa programmalar baqa
Ya da televizorları parlanğandır.
