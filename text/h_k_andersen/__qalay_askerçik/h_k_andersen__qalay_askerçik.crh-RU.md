# Къалай аскерчик

Бир заманларда къалайдан япылгъан йигирми беш дане аскерчик олгъан.
Олар эписи бир ананынъ — эски къалай къашыкънынъ балалары, демек, бири-бирине догъмуш къардаш эдилер.
Озьлери де пек дюльбер: омузларында тюфек, кокюслери къабарыкъ, устьлерине мавынен къызыл урбалар кийген аджайип аскерчиклер эдилер!

Оларнынъ эписи, йигирми беши де, къаранлыкъ ве тарашлыкъ олгъан къуту ичинде тура эдилер.
Куньлерден бир кунь къуту ачылды.

Кучюк бир бала:

— Вай, къалай аскерчиклер! — деп багъырды ве къуванчындан эллерини шапылдатты.
Онъа догъгъан кунюни хайырлап бу аскерчиклерни багъышлагъанлар.

Бала бу къалай аскерчиклерни чар-чабик маса устюне тизмеге бапшады.
Аскерчиклерден йигирми дёрдю де бирдай, амма олардан бириси бир аякълы эди.
Къалай тёкип аскерчиклерни япкъанда бу сонъкисине бираз къалай етишмеген.
Лякин о, бир аякъ устюнде де башкъаларындан яхшы тура эди.

Иште, бу бир аякълы аскерчикнинъ башындан келип кечкен мусибетлер акъкъында икяе этеджегим.

Аскерчиклер тизильген маса устюнде бир чокъ башкъа оюнджакълар да бар эди.
Лякин кягъыттан япылгъан аджайип сарай эписинден де дюльбер эди.
Сарайнынъ огюндеки гольге ошагъан кузьгюнинъ тёгерегинде таянгъычлар устюне ерлештирильген кичкене ешиль тереклер тура.
Голь ичинде балавуздан япылгъан акъкъулар ялдай ве узун боюнларыны бурып, кузьгюде озьлерини сейир эте эдилер.
Буларнынъ эписи пек дюльбер, лякин сарайнынъ босагъасында тургъан къызчыкъ даа аджайип эди.
О да кягъыттан ясалгъан, онынъ устюнде индже басмадан антерчик, коксюнде балабан йылтыравукъ топуз ине бар эди.
Бу дюльбер къызчыкъ эллерини котерип бир аякъ устюнде тура, экинджи аягъыны о юкъары котерген — чюнки о оюнджы эди.

Къалай аскерчик: «Бу дюльбер къыз да мен киби бир аякълы олса керек.
Мына бойле бир нишанлым олса эди!
Лякин о киббар олса керек.
Бакъ сен оны, насыл дюльбер сарайда яшай.
Меним эвим — олмайджакъ бир къуту, анда да тек мен дегиль, тамам йигирми беш данемиз.
Ёкъ, бу олмайджакъ шей, меним эвим бу къызгъа ляйыкъ дегиль!
Лякин онынънен таныш олмакъ зарар этмез», — деп тюшюнди.

Аскерчик шу ерде тургъан тютюн къутусынынъ артына сакъланды.
Бу ерден о оюнджы къызны пек яхшы коре эди.

Акъшам кеч олгъанда, бутюн аскерчиклерни топлап къуту ичине толдурдылар, бир аякълы аскерчикни исе тапып оламадылар.
Эр кес юкъламагъа ятты.
Орталыкъ тынчлангъан сонъ, оюнджакълар озьаралары чешит оюнлар: дженк оюны, мусафирликке барув оюныны ойнадылар ве сонъ буюк бир джыйын яптылар.
Къуту ичиндеки аскерчиклер де ойнамакъ истеп, къутунынъ къапагъыны чокъ къакътылар, амма оны ачып чыкъамадылар.
Чырчырна биле башлы-аякълы тыгъырып ойнады, къуршункъалем де таш тахта устюнде ойнай башлады.
О къадар бир зий-чув къопты ки, тап къафес ичиндеки канарья да уянып шиирнен лаф этмеге башлады.

Ялынъыз бир аякълы аскерчикнен оюнджы къыз озь ерлеринден къыбырдамадылар.
Къызчыкъ эвелькиси киби эллерини котерип бир аякъ устюнде тура, аскерчик исе къаравул киби, омузында тюфегинен тура ве къыздан козюни алмай эди.

Саат он экини чалды.
Бирден «таре!» этип тютюн къуту — сы ачылды.
Шу къуту ичинде яшагъан шейтан сычрап чыкъты, этрафына бакъынды ве:

— Эй, къалай аскерчик!
Сен козьлеринъни бу къызгъа не тикип къалдынъ, я?
Сен онъа ляйыкъ дегильсинъ, — деп къычырды.

Лякин къалай аскерчик, ич бир шей эшитмеген киби, сесини чыкъармады.

Ачувлангъан шейтан:

— Айды бакъайыкъ, саба кельсин де!.. — деп къоркъутты.

Саба балалар уянгъан сонъ, бир аякълы аскерчикни тютюн къутусы артындан тапып, пенджереге къойдылар.
Пенджере бирден ачылды.
Буны шейтан эттими, ёкъса ель ачтымы — ким бильсин? — не де олса, бизим бир аякълы аскерчик пенджереден юварланып баш ашагъы тюшюп кетти.
Бир аньден сонъ онынъ башы ташлар арасына сапланып къалды.

Бала ве хызметчи къадын аскерчикни тапмакъ ичюн шу арада ёлгъа чапып чыкътылар, амма не къадар къыдырсалар да, тапып ол амады л ар.
Эгер де аскерчик: «Мен мындам », — деп къычыргъан олса, оны, эбет, тапар эдилер.
Лякин о, аскер олгъаны ичюн ёлда къычырмакъ айып олгъаныны биле эди.

Бираз вакъыттан ягъып башлагъан ягъмур сагъанакъкъа чевирильди.
Ёл бою озен киби селлер акъа башлады.
Ягъмур токътагъан сонъ, къалай аскерчикнинъ баш ашагъы тургъан ерине эки бала чапып кельди.

Олардан бириси:

— Бакъса, мында къалай аскерчик бар, кель оны ялдатайыкъ, — деди.

Шу ерде олар эски газетадан къайычыкъ ясап, онынъ ичине къалай аскерчикни къоя ве арыкътан ялдаталар.
Къайычыкъ ялдап кете, балалар исе онынъ артындан чапып эль къакъа эдилер.

Къайыкъ ичиндеки къалай аскерчик бус-бутюн къалтыраса да, озюни акъикъий аскер киби ляйыкъ тута эди: тюфеги омузында, башы тим-тик, коксю къабарыкъ!

Сув, къайыкъны кеништен-кениш копюр астына алып кельди; ойле бир къаранлыкъ олды ки, санки аскерчик кене де озь къутусына кирген киби олды.

«Сув мени къайда алып кете шу? — деп тюшюнди о. — Буларнынъ эписи, анавы тютюн къутусы ичиндеки ярамаз шейтаннынъ иши олса керек.
Ах, эгер де къаймкътм м«* нимнен берабер анавы дюльбер къызчыкъ олса да, мен ич бир шейден къоркъмаз эдим!».

Бу арада копюр астындан ири бир сув сычавулы атылып чыкъты ве:

— Сен кимсин? — деп къычырды. — Сенинъ паспортынъ бармы?
Къана, чабик ол, бер паспортынъны бакъайым!

Лякин къалай аскерчик тюфегини сыкъып тутаракъ, сесини чыкъармады.
Сув, къайыкъны эп узакъларгъа алып кете, сычавул да онынъ пешинден къувып ялдай ве:

— Тутунъыз, тутунъыз!
Онынъ паспорты ёкъ! — деп къычыра эди.

Сув къайыкъны ве аскерчикни буюк озенге кетирди.
Лякин аскерчик эвелькиси киби озюни йигитче тута, козюни биле юммай.
Къайычыкъ бир ерде токъталып фырлана башлады, эки-учь кере сувгъа янтайды ве, чокъкъа бармай, ичи сувгъа толды.
Мына энди сув аскерчикнинъ белине къадар кельди.
Ана энди богъазына келе.
Тап сонъу, сув оны бус-бутюн комди.

Аскерчик озюнинъ севимли оюнджысыны хатырлады, оны артыкъ корип оламайджагъы акъкъында яныкънен тюшюнди ве шан-шерефнен ольмеге азырланды.
Лякин о башкъа бир белягъа огърады.
Буюк бир балыкъ сувдан котерилип аскерчик козь ачып-юмгъандже, оны ютып йиберди.

Бу балыкънынъ къурсагъында не къадар да къаранлыкъ!
Копюр астындакинден даа бетер!
Къутудакинден даа тарашлыкъ!
Лякин къалай аскерчик мында да озюни йигитче тута эди.
О тим-тик созулды ве тюфегине даа къатты япышты.
Бойле алда о баягъы бир вакъыт булунды.

Балыкъ бирден анда-мында чапаланды, сувгъа далды, бургъаланды, секирикледи ве, ниает, тынды.
Бир талай вакъыт даа кечти.
Аскерчикнинъ джаны сыкъылды ве козю юкъугъа кетти.
О, бирден сескенип уянды.
Бир даа бакъса, башынынъ устюнде йылдырым киби йылтырагъан бир пычакъ корюнди.
Бир кереден ярыкъ олды ве бириси: «Ана санъа бир шей!
Къалай аскерчик!» — деп къычырды.

Бакъынъыз не олгъан: балыкъны туткъан ве базаргъа алып кетип саткъан экенлер, сонъ о бирисининъ ашханесине кетирильген.
Ашчы балабан пычакънен балыкъиынъ къурсагъыны яра ве къалай аскерчикни коре.
Аджайии аскерчикни бакъмакъ ичюн шу эвде яшагъанларнынъ эписи чапышып келелер.
Аскерчикни маса устюне къоялар.

Бу дюньяда нелер олмай!
Къалай аскерчик даа якъында пенджересинден юварланып кеткен кене шу эвни, оюнджакъларны, олар арасында исе дюльбер сарай ве онынъ босагъасында тургъан аджайип оюнджы къызчыкъны корьди.
Къызчыкъ кене де эллерини котерип, бир аягъы устюнде тура эди.

Къалай аскерчикнинъ юреги о къадар джошты ки, аз къалды козьлеринден къалай яшлар акъаджакъ эди.
Лякин аскерге агъламакъ мумкюн олмагъаны онынъ хатырына тюшти.
О, козюни алмай оюнджы къызгъа, къыз исе аскерге бакъа ве экиси де сес чыкъармай туралар.

Бирден балалардан бириси аскерчикни къолуна алды ве догъру соба ичине котерип атты.
Буны онъа анавы тютюн къутусындаки ярамаз шейтан огретсе керек.

Соба ичинде одунлар чатыр-чытыр яна, аскерчикке пек сыджакъ олды — атештенми, ёкъса севгиденми, неден олгъаныны озю де бильмей.
Онынъ устюндеки боясы ириди, о бир тамам агъарды.
Лякин бу ерде де о, тим-тик тура, тюфегини сыкъып тута, эм дюльбер оюнджы къыздан козьлерини алмайып бакъа, къыз да ондан козюни узьмей.
Бирден аскерчик озюнинъ ирип башлагъаныны дуйды.

Бу арада эвнинъ къапусы артына къадар ачылды, эв ичине кирген ель дюльбер къызчыкъны къакъып алды ве о, кобелек киби соба ичине учып кетти, дос-догъру къалай аскерчикнинъ янына тюшти.
Алев оны сарды, о бирден алынды ве янып кетти.
Бу ерде къалай аскерчик де ирип битти.

Экинджи куню эв хызметчиси собадаки кульни темизлегенде, юрекке бенъзеген бир томарчыкъ къалай ве бир де янгъан комюр киби къараргъан топуз ине тапты.
Иште, къалай аскерчиктен ве дюльбер оюнджы къыздан олгъаныоладжагъы булар къалгъан.
