# Алма чечеги

_Михайло Коцюбинский_

#### Икяе

Мен одамнынъ къапысыны сыкъып къапаттым.
Я меним чарем ёкъ…
Бутюн эвни къаплап алгъан къарыкъкъан сызгъырыджы нефес алувны, мен энди къатиен эшитмеге алым къалмады.
О тарафта, къадынымнынъ яткъан одасында балам олюм алдында.
Мен энди учюнджи гедже одамда юкъусыз о тарафтан бу тарафкъа юрип чыкъам, о къадар да сезгир олдым, санки арфа чалгъы алетим, чюнки онынъ теллери яваштан ава токъунса биле чынъгъырдайлар.
Кенъ кягъыт абажурнен къаплы чырагъым одамны эки тарафкъа боле: тёпесиндеки агъырлыкъ берген къаранлыкъ онъайтсыз, чырайсыз келе; ашагъысы исе, аксине, гуя кунеш нурлары ичине комюльген — ярыкъ, шавле сача.
Азырлангъан ве тийильмеген, устю орьтюльмеген тёшегим козюме гъает тик корюне.
Орталыкъ чым-чырт, пенджерелер артында насылдыр бир дюнья, зифт къаранлыкъ гедженен сарылгъан, меним одам исе манъа гемининъ каютасы киби корюне, о да санки узакъта, Къара денъизде, манъа таныш олмагъан ерде, меним иле.
Меним асретимнен, меним дешетимнен ялдап кете.
Мен озь-озюме шашам, мени, бутюн еримни не къадар къаарь-къасевет сарып алса да, кене де эр шейни эслеп, эмиет берем.
Маса янындан кечкенде, атта фотосуретни тюзетип кечтим.
Ана, энди гузель!..
Тек хурулты ич токътамай.
Не къадар къапы къапалы олса биле, мен оны эшитем.
Мен ятакъ одасына асла кирмем.
Не ичюн?
Мен эр шейни корип турам да, мен къызымны да, онынъ чаршаф устюнде чыплакъ къолчыкъларыны да корем, кокюси котерильгенини сезем, онынъ авагъа тоймагъаныны, сыджакъ арареттен патлагъан дудакълары ачылып кене де темиз авагъа мухтадж олгъаныны дуям.
О къадар кичкене, эр даим утанчакъ, энди исе посалакъ эльчиклеринен экимнинъ бойнуна сарылгъан, эм де озю агъызыны ача.
Шу къадар сёз туткъан балачыгъым, меним гузельчигим…
Бундан меним юрегим, гъалиба, патлайджакъ.
Тез сонъу чыкъса экен!

Мен динъленип бакъам.
Азчыкъ шытырды, я да тысырды эшитсем, шу ань юрегим токътагъандай ола.
Меним тасавурымда, санки бир шей оладжакъ: гуя пенджереден мухтешем, буюк, къара къанатлы насылдыр махлюкъ кирип, оданы долашып, кольгеси корюнир, я да бирев бирден сес чыкъарып, онынъ омрюни боледжек.
Мен динъленип турам.
Ёкъ, эльбет, юкъламай.
Мында кимдир яшай.
Мухтешем, буюк, таныш олмагъан бирев.
Я мен онынъ нефес алгъаныны, ах чеккенини эшитем, онынъ раатсыз юрегининъ ургъаныны, набызынынъ чалышкъаныны сезем.
Мен билем ки — бу теляш, эльбет.
Бу шей одада олгъан аваны биле озь къучагъына баскъан, о къадар ондан къуртулып, онынъ зулумындан эрекленип, эвден чыкъып кетмек истейсинъ!...

Амма мен кене юрем.
Яваш-яваш адымлап, оданынъ бир кошесинден экинджи кошесине къадар ашыкъмай кезем, бутюн оданы долашам.
Энди аякъларымны биле дуймайым, атта юргизмейим, олар озьлери мени алып юрелер, санки мени бирев къурып къойгъан, лякин башымда, яни къафамда орюмчек фикирлеримден гырджыва орьгендай келе.
Гедженинъ бей вакъты, пенджере артында зифт къаранлыкъ, эр ер битмез-тюкенмез, терен къаранлыкъ ичинде къалгъан.

Пек узакътан къаравулнынъ токъмакънен урувы эшитиле.
Къач асырлардан берли бу токъмакъ сеси озюнинъ агъач тилинен терен гедже тынчлыгъыны уянта.
О, не къадар адамларны турсаткъандыр, несиллерни козь огюнден кечиргендир.
О менде, къальбимде не ичюндир кечмишнен, къартбабам ве деделеримнинъ аятынен багъ олгъаныны беян этип тура.
Токъмакъ сесинде ойле бир адий муляйимлик бар ки, дерсинъ о сенинъ юкъунънынъ тынчлыгъыны, кимсе олмагъан муитни, раатлыкъны сакъламагъа сёз бере.
Не ичюн мен башлагъан романыма бойле бир геджени левха этип алмайым?
Христина акъайыны ташлап, балабан шеэрде яшап, сонъ онынъ сагъыр бир койде бирден пейда олмасы романыма меракъ догъурыр дейим.
О да юкъламай, пенджерени ача…
Тереклер гъает чокъ, атта денъизни анъдыра, эм олар чечек ачкъан…
амма денъиз, санки йымшакъ къара далгъаларнен онъа якъынлаша.
Бу ер юкълай, онъа къара къаялар киби корюне биле.
Орталыкъ чым-чырт, сес-солукъ ёкъ, булутларнен къаплы кокте ярыкъ берген бенек биле корюнмей.
Чевре-четке аджайип мис къокъу сачкъан чечеклер, эректен кельген токъмакъ сеси, булар эписи насылдыр, бир ерде корюльмеген девнинъ юрек урувыны анъдыра эди.
Бу Христина ичюн янъылыкъ олса…
Я о дуя да…

Мен абдырап сескендим!

Вай, Аллахым!
Манъа не олды?
Баламнынъ олеяткъаныны акълымдан чыкъардыммы?
Мен къапыгъа барып къулакъ салдым.
Сызгъырамы?
Сызгъыра…
Не къадар къыйын онъа нефес алмакъ, ах, о насыл чекише, гъарип къушым…
бу сызгъырувдан озюм нефес алып оламайым, мен озюм биле терен нефес алмагъа башлайым, онынъ артындан сонъ, санки балагъа мен шай япсам енгиль оладжакъ…
Хур-хур!

Амма мени къалтыратып башлай, бутюн вуджудым сувумакъта, этим-теним чимирдей, ченъем биле къалтырай.
Мен учь гедже юкъламадым…
Мени гъам-кедер кемире, екяне, севимли баламны джоям…
Мен озюмни де аджыйым, о къадар азап чекем, бахтсызым, янъгъызым.
Сыкъылам, черем къасевет бурюшиклерине толды, козьлерим турмай яшлана, аджджы козьяшлар якъа.

Бусы даа не?
Гъалиба, къапы урулды, ялынаякъ бирев кечти…
Ниает, бу сонъумы?

Мен къатып къалдым, атта юрегим биле токътады.
Бир ерден бир шей акъа, демир туткъучлы къопкъа тасырдай.
Бу, Катерина одагъа гъалиба бир шей кирсетти.

Мен бу раатсыз, юкъламагъан, асабийлешкен къадынны корем; о да мен киби, бутюн гедже анда-мында чапкъалап чыкъа, эр шейге къанаатлене, бойсуна, чюнки о да бизим Леночкамызны севе.
Мерхаметли, шефкъатлы инсан!..

Кене де сюкюнет баскъан киби олды, амма къарыкъкъан богъазнынъ сызгъырувы, санки къаравуллап тургъан олюм фысылдысыны анъдыра…
Къаерге барып бу сызгъырувдан сакъланайым, къайда къачып кетейим?
Мен энди оны эшитмеге алым ёкъ…
Лякин бир шейге эминим ки, бу одадан кетип оламайым, зира буны эшитмемек олурмы?
Бу сызгъырув атта мени озюне мыхлап къоя.
Мен оны эшитип турсам, билем ки: эвлядым, балам даа сагъ.
Мен эм корип чекишем, эм де бу сызгъырувдан бутюн вуджудым агъыра.

Энди кеч олды.
Чыракъ тютеп сёнмеге башлады.
Алевнинъ урулгъаныны эшитем, ярыкъ липильдегенини корем, о да манъа баламнынъ коксюнинъ котерилип авгъаныны анъдыра.
Ярыкъ иле къаранлыкъ арасында олгъан аят ве олюмнинъ курешине къоркъып бакъып турам: эгер ярыкъ сёнсе, меним Леночкамнынъ джаны узюледжек киби келе.

Мен насыл бир хурафатперест адам олдым, эй!

Мумчыракъ якъып, бирден джесаретленип, чыракъны сёндюрдим.
Ода къаранлыкълашты, ярыкъ ышыгъы ве кольгелер ёкъ олды, бутюн ерни къумрал гъамлы тюслер къаплады.
Одамда да мен къасевет ичиндем.
Къумрал эшьялар арасында зорнен талгъан аякъларымны сюйрейим, артымдан исе яваштан къапшагъан кольгем сюйреле.
Башым насылдыр фикирлер къураштыра.
Мен не тюшюнем я?
Мен бамбашкъа, ябанджы, уфакъ-тюфек шейлерни ойлайым, лякин озь къааримни, гъамымны ич унутмайым.
Меним ичимде насылдыр сеслер лаф этелер: «Сен тузлу балыкъ истейсинъми?», «Не?», «Насыл тузлу балыкъ я?».
Мен бу сёзлер акъкъында тюшюнмейим.
Четтен кимдир сорады — весселям.
«Гидрохинон …, гидрохинон …, гидрохинон …».
Мен не ичюндир бу сёзни бегендим, эм эр адымда оны текрарлайым, амма онынъ бир де-бир эджасыны къачырырым деп къоркъам.
О меним талыкъкъан, янъгъыз козьлериме шашылгъандай енгиллик бере.
Козьлерим огюнде насылдыр тазе отлы уджсыз-буджакъсыз ешиль тогъайлар пейда ола…
энди сызгъырувны да эшитмейим, токъмакъ сеси де токътады…

Ашханедеки саат экини урды, эм къатты, шиддетли урды, кокте йылдырым ургъандайын.
Бу эки урув башыма токъмакъ тюшкен киби кельди, санки гильотина пычагъы тюшти.
Олар мени ольдюреяздылар.

Эгер сиз эр дакъкъа бир де-бир бахтсызлыкъ беклеп турсанъыз, башынъызны гъам-кедер сарса, джанынъыз да кергинлешкен тельни анъдырса, меним сизге тевсием — саатинъизни токътатынъыз.
Эгер сиз оны козетип турсанъыз, о сизнинъ азабынъызны битмез-тюкенмез вакъыткъа узатыр.
Эгер сиз оларны унуткъан такъдирде биле, кене башынъызгъа тюшеяткъан токъмакъны анъдырып, озьлерини эслетирлер.
Олар лякъайдлыкънен сизнинъ сабырынъызгъа токъуналар, эм де узун окъ киби пармакъларынен фелякет дакъкъасыны якъынлаштыралар.

Меним козюм огюнден ешиль тогъайлар ёкъ олды, мен кене узакътан кельген токъмакъ сесини эшиттим.

Пенджере къумрал тюсте олды.
Ода денъишмей, насыл олгъан олса, шай да тура: ава арекетинден мум чыракънынъ сары ялыны тепрене, о якъ-бу якъта кольгелер корюне, санки одагъа къаранълыкъ асылы, лякин булар ичинде янъы бир шей бардайын келе.
Бельким де къумрал, яни куль тюсте пенджередир.

Мен къарардан зияде сезгир олаятам, я меним козьлерим эвель корьмеген шейлерни эслейлер де.
Я мен озюмни де корем, эм манъа керекмеген, санки меним эшьям сайылмагъан, бир кошеден дигер кошеге юрем; юрегимни корем, санки онда бир дирем гъам-къасевет ёкъ.
Эльбет, ойле олса — олюм десек — олюм, омюр десек — омюр!..

Къапы жыйкъылдады, одама, яни кабинетиме яваштан эким кирди.
Яхшы, эски достум.
О меним баламны бакъып, ятакъ одасындан чыкъты.
Меним элимни тутып, козьлериме бакъа.
Эбет, мен оны анълайым.
Къуртулув ёкъмы?
«Ёкъ» — деп айта онынъ намуслы козьлери.
О энди керекмей, шунынъ ичюн де кете, амма босагъада къадыным пейда олды.
О, экимге бакъып, оны одадан чыкъкъандже, гуя ялваргъан киби, умют багълап, козьлеринен озгъарды, санки эким озюнен берабер бизим Леночканынъ омрюни алып кетеята.

Сонъра о мен тарафкъа бакъты.
Юкъусыз, теляшлы ге джелер кечирген, янъгъыз ве сияргъан, козьяштан ялтырагъан козьлер, бир шейге бакъмадан, гъает гузель эдилер.
Онынъ къара, балабан туюмчикнен багълангъан сачлары о къадар йымшакъ ве джыллы эди.
Бунынъ эписини мен корем де, эр шейни корем!
Онынъ агълагъан-сызлагъан муляйим юзюни корем, онынъ ачыкъ бойну, эм де бираз ачылгъан кокюсинден яш беденли дживаннынъ сыджакъ къокъусыны озюмнинъ коксюмде шу дакъкъасы ис эттим, оны яваштан дегиль де, мефтюн этиджи къадын оларакъ къучакълайым, санки юкъу арасында насылдыр фикирлер келе, я къафамда айтылмагъан шейлер къалды: «Агълама.
Даа эр шей ёкъ олмады.
Бизде даа олур…».
Лякин я ашшалыкъ!..
Олюм панджасыны къапаткъан богъаздан чыкъаяткъан сызгъырувны эшитип, насыл этип гонъюль алув сёзлери догъа биле?
Леночка олеята…
Ёкъ, бойле шей олмайджакъ!..
Оны бизден ким тартып алмакъ истей?
Онынъ омюри кимге керек?
Мен сагъ олгъанда, меним къанымны, джанымны менден, ким аладжакъ ола?..
Меним Леночкамны ким тартып аладжакъ ола?
Меним къуванчым, меним екяне эвлядым?
Ёкъ, бу олмайджакъ шей…
оладжакъ шей дегиль…
Буларны мен тюшюнмейип шашкъанымдан айтам!...

Меним къадыным, деръал ятакъ одасындан эшитильген ынъранувгъа чапты, мен исе одамда, яралы айван киби, авучыма даяналмай, бутюн эшьяларны атыштырып, атта ёкъ этмек истейим.
«Бу вахшийлик, бу акъылгъа зарар…» деген сес ичимде къычыра.
Атта юректе сакъланып тургъан агъырувдан тишлерим гъычырдай.
«Бинъ кере лянет!» «Бу — зорбалыкъ да!» Меним вуджудым бунъа ичтен къаршы чыкъты.
«Я бу табиат къануны да», деп бирев манъа ачыкъ-айдын айта, амма мен буларны эшитмейим, одам ичинде чапам.

Меним агъызымдан ярамай, къаба, чиркин лафлар чыкъмагъа азыр, эм оларны айтам, эм багъырам, атта озь сесимден озюм къоркъам, манълайым сувукъ тернен къаплы ченгемни сыкъты.
Мен йымшакъ скемле устюне йыкъылам, авучымнен козьлеримни къапатам…
Ай!..

Мен баягъы вакъыт шай отурам, сызгъырув сускъандай келе, амма акъикъатен ойлеми, ёкъса манъа ойле келеми, бильмейим?..
Эр шей биттими ёкъса?
Лякин къадыным индемей, сеси чыкъмай, агъламай.
Бельки вазиети енгиллешкендир?
Бельки къызым гузельджедир?
Ким бильсин, бельки эр шей кечип кетер, сонъу яхшы олур, о юкълар, бельки ярын онынъ козьлери бабасына кулип бакъарлар?

Бойле шей ола бильмейми ёкъса?
Я мен озюм бала олгъанда, ольмедимми ёкъса, атта экимлер умютлерини узьген эдилер, амма эр шей кечти де.
Хайырлы олды … Аллахым!
Ялвармагъа асла кучь бармы, онынъ огюнде тиз чёкер эдим!...

Сызгъырамы?
Ёкъ, гъалиба онъа нефес алмакъ къолайджа олды…
О тек юкъласын!
Тек юкъласа эди…
экимнен сагълыкълашкъанда, бельки мен янъылгъандырым?
О меним козьлериме о къадар тикилип, къоркъмайып бакъмаз эди.
Бирден ананынъ кийик сеси мени отургъан еримден бир сание ичинде турсатты.
Аякъларым бир кереден кесильди, амма не олса да чапам…
Ёлумда расткельген шейлерни атыштырам-тутыштырам, козюме бир шей корюнмей, чапып кетем, къапыны да бир кереден тапмайым, барып къадыныма урунам, о да яйгъара къопарып, эллерини сындыраджакъ ола…
мен эр шейни анълайым.
Ана энди сонъу чыкъаята.

Энди балама ярдым этмекнинъ чареси ёкъ, къадыныма теселли бермек керек.
Мен оны къучакълайым, гонълюни алам, насылдыр сёзлер айтам, амма бу сёзлерге озюм биле ишанмайым, козьяштан сылангъан, сувукъ эллерини опем.
Катеринанынъ ярдымынен, эм дефне-вишнели илядж тамчыларынен, къадынымны сылап-сыйпап, охшап, опип, сувукъ сув берип тынчландырып, ниает, оны ятакъ одасындан алып чыкътым.
О энди толу гонъюльнен, аджджы козьяшлар тёкип агълай.
Барсын гъарип, энди агълап тойсын.

Мен исе ятакъ одасына чапам.
Не ичюн?
Я къайдан билейим?
Мени анда насылдыр бир кучь алып кете.
Мен босагъада турып бакъам.
Меним янакъларым, санки ичке тюшип оюлгъан, козьлерим яшлы дегиль, эм оларны козьлюк ичине къойгъанлар, липильдемейлер.
Эпси шейни айдын-ачыкъ корем, санки сандыракълайым.

Ода ортасында, эки адамлыкъ балабан кроватта, беяз чаршафлар устюнде меним сабийим, меним уфачыкъ балам ята, энди сияргъан.
Даа нефес ала.
Зайыф, яваштан сызгъырув уфакъ тишчиклери ве арареттен чатлагъан дудакъларынынъ арасындан чыкъа.
Мен онынъ къапалаяткъан козьлеринде энди омюр ышыгъы сёнеяткъан, атта сувукъ джамны анъдыргъан бакъышны корем.
Я меним козьлерим, я меним мийим бу дешет, къоркъунчлы саниелерни бутюн инджеликлеринен козете де.
Эпсини де эсапкъа алып, бу балабан тёшекте яткъан уфачыкъ вуджутны, эрте танъда утансырап корюнген ярыкъ ышыгъы ачыкъ косьтере ве титис оданы да къучакълагъан киби ола, маса устюнде исе — сёндюрильмеген, унутылгъан мумчыракъ.
О да баланынъ чересине ешиль кягъыт къалпакъ устюнден титис ренклерини быракъа.
Тек бир шейни унутмайым…
бир шейни унутмайым…, энди сонъки нефесте зорнен чаршафны котерип тюшюре, тепренте иште, ястыкъта ольген баламнынъ алтын сач къувурчыкълары яйылгъан, онынъ сувуяткъан вуджуды даа талыкъ къо къусынен энди оданы толдырып оламай, тек бу илериде, бир вакъытта…
бир адисе киби керек олур…
мен буны дуям, мен анълайым, чюнки буларнынъ эписини манъа ичтен кимдир айта, вуджудымда, гъалиба, кимдир башкъасы отура…
Я билем де, о меним козьлеримнен бакъып тура, о озюнинъ зийрек, рессам, хатрасында аят башлагъанда бутюн манзарасыны сакълап къалмакъ истей…
Ах, бу манъа не къадар къоркъунч, дешетли корюне — бойле дуйгъу меним баба юрегимни яралай … Мен бунъа даянмам…
чыкъ, чыкъ кет бу эвден, не къадар тез кетсенъ, о къадар яхшы!..

Алма тереклери чечек ача.
Кунеш энди чыкъып, бутюн этрафкъа алтын шавлесини сача.
О къадар исси, о къадар хошлукъ.
Мавы кокте къушлар чивильдей.
Мен озюм дуймайып алма терегинден чечек узем, о чыкътан баягъы салкъын олгъан, оны да мен юзюме къоям, элимнинъ къаба арекетинден чечекнинъ ал япракълары тёкюльди ве яваш тюшип башладылар.
Меним эвлядымнынъ аяты да бойле олдымы, аджеба?

Амма, бир шейге бакъмадан, табиат севине.
Табиат къуванчына бакъып, аз вакъыт ичинде олса да, гъам-кедеримни унуткъан киби олдым.
Озюм кене агълайым.
Теселли козьяшлары чечек япракъларынен арды-сыра ерге тюшелер, элимде къалгъан, энди манъа керексиз ешиль фильджангъа, ах чекип бакъам…

Мен одагъа къайтып оламайым, онынъ ичюн багъчада къалам.
Энди эр шей олды, битти десем оладжакъ.
Бельки онъа да энди яхшыдыр.
Мен оны къайдан биледжегим?

Олды, эльбет, эр шей битти.
Манъа олгъан шейге инанмакъ къыйын.
Даа кеченлерде, алты, ёкъ, беш кунь эвель, о бу багъчада чапып юрди, онынъ ялынаячыкъларынынъ тыпылдысыны динълеп отурдым.
Онынъ уфакъ ялынаячыкъларынынъ енгиль тыпылдысыны эшитмек гъает зевкъ ве къуванч багъышлагъаныны эслединъизми аслы?
Даа якъында, мен беллесем, тюневин, биз онен берабер бизим вишне тереги тюбюнде турдыкъ.
Вишне чечек ача, о санки бир гульдесте эди.
Биз онен къолтутыштыкъ, башларымызны котерип, чечеклерде балкъуртларнынъ оюныны сейир эттик.
Беяз ачкъан чечеклер, арасындан мавы кок корюне, отлар устюнде исе баарь кунеши ойнакълай…

Амма энди не олды…

О бизни баягъы къувандыра тургъан эди, эм къадынымнен онынъ чешит тюрлю ойлап чыкъаргъан шейлерине сыкъсыкъ кулюше эдик.

Эгер сачымны фырчынен сыйпасам, о манъа бакъып: «бабам башыны сипире», дей; меним якъаларыма «чембер» деп ад къойды; «р» арифини айтып оламай, бу ариф олгъан сёзлерни озьджесине айта.

О эр кунь урбасыны ташлап, манъа келип, «хайырлы ге джелер», «яхшы тюшлер», «гедженъиз хайыр» — дей тургъан, баламнынъ къыскъа кольмек кийип, озю джыллы ве алланып, чыплакъ эльчиклеринен, эм де посалакъ аячыкъларынен янымда тургъаныны унутмакъ, акъылдан чыкъармакъ мумкюнми?
О, бир элинен кокюсине урбаларыны баса тургъан, дигер элинен мени къучакълай, эм де ойнап, сыджакълашкъан яначыгъыны манъа опьмеге онъайтлай эди.

О вакъыт насыл бахтлы олгъанымны ич унутмам, онынъ йипек киби сачларыны, къувурчыкъларыны къолумнен сыйпай эдим, онынъ сим-сия козьлерининъ бакъышы — бу онынъ джаны, яни гонълю манъа бакъкъанда гъает гузельдже, темизпак, гуняхсыз эди — буларны ич акълымдан чыкъармам.

Энди насыл экен, меним кичкене къызчыгъым?
Ёкъ, о акъкъында тюшюнмек керекмей, эписи бир ёкъ энди … Ёкъ.
Оны къайда къойдылар?
Энди насыл экен?
Мени бу меракъландыра.
Мен чечек ачкъан алманынъ пытачыкъларыны сындырам, олар менде бир къучакъ олды — эллерим толды, оларны эвге кирсетем.
Мен баламнынъ къаерде олгъаныны бильмейим, оны къаерге къойдылар — биринджи одагъа киргенимнен, мусафир одасында масагъа токъундым, амма онынъ устюнде …

Сен бу ердесинъми, кичкенем!
Сен насыл балабан олгъансынъ, шу къадар остюнъми, санки сен учь яшында дегиль де, алты яшында олгъан киби келесинъ…

Мен элимде олгъан, чечек ачкъан алма тереги пытакъларыны онынъ янына къоям, чечеклерини исе устюне сепем, бу чечеклер меним къызым киби назлы, темиз-паклер.

Сонъ онъа козюмни тикип бакъам.
О тюм-тюз, чыплакъ эллери узангъан алда ята, атта табиий киби корюнмей, санки балавуз къокъланы анъдыра.
Къыскъа, беяз антерчик, онъа мен якъында алгъан сары, янъы, пускюлли аякъкъапчыкъларны кийдиргенлер.
О, оларгъа насыл севинген эди…

Башы уджунда чыракъ яна.
Худжур, гъайры табиий чырайсыз, ренксиз, санки олю, куньдюз олгъанына бакъмадан, мумчыракъ ярыгъы манъа шай корюнди.
О озюнинъ къалтырап тургъан шавлесинен баламнынъ джансыз янакъларыны опе.

Мен бу балавуз вуджуткъа бакъам, амма мени насылдыр худжур дуйгъу сарып ала.
Мен сезем ки, манъа бу вуджут ят корюне, меним тенимнен онынъ ич бир тюрлю багъы ёкъ.
Чюнки менде джыллы къан акъа, лякин мен оны севмейим, мен о акъта эфкярланмайым, мен башкъа бир шей акъкъында тюшюнем, о меним хатырамда тири сыфатта къальбимде нур киби сакъланып къалды.

Я меним хатрам, о меним эр даим янымда юрген кятибим, о алма ренкинде кучьсиз вуджутны ве онынъ сияргъан янакъларындаки ярыкъ ышыгъынынъ ойнагъаныны эм де меним худжур дуйгъумны язып, къайд этмеге наиль олды…

Мен эписини билем, не ичюн шай этип къайд эткенинъни де анълайым, сен меним чекиштириджи ханым азретлерисинъ!

Бу санъа илле керек оладжакъ малюмат, амма не вакъыт, айтмакъ къыйын…
Ах, меним къызчыгъым!
Сен манъа ачувланмайсынъмы?..

_Чернигов, 1902 сенеси_
