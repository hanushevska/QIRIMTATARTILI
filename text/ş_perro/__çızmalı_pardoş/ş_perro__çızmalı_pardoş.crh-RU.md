# Чызмалы пардош

Бир заманда бар экен, бир заманда ёкъ экен, улькенинъ биринде фукъаре дегирменджи яшай экен.
Бу дегирменджининъ учь огълу бар экен.

Бир кунь дегирменджи агъыр хасталана, омюри аз къалгъаныны анълап, огъланларыны янына чагъыра да:  
— Севгили эвлятларым!
Мен энди омюримни яшап, отмегимни ашадым, васиетимни динъленъиз: бабамдан къалгъан эски дегирмен — буюк огълума, арандаки эшек — ортанджы огълума, пардошымыз исе кучюк огълума мирас къала, — дей.

Бундан сонъра дегирменджи вефат эте.
Бабасыны мезаргъа къояр-къоймаз, буюк огълу дегирменни сатып, парасына озюне эв къура.
Ортанджы огълу эшегини сатып, парасына шеэрге коче.
Кучюк огълу исе пардошнен къала.

«Мен шимди бу пардошнен не япаджагъым?
Агъамлар малларыны сатып, ишлерини къурдулар.
Мен бу кучюк пардошны сатарыммы?», деп тюшюнджеге дала.

— Къасевет этме, саибим!
Манъа бир чувал ве бир чифт чызма тап, нелер япаджагъымны корерсинъ, — деп апансыздан лаф эте пардош.

Огълан пардошнынъ лаф эткенине шашып къалса да, онынъ сымарышыны беджере.
Пардош чызмаларыны кийгенинен, чувалны омузына атып:  
— Мен бир къач вакъыттан сонъ келирим, сиз мени бекленъиз, саибим, — деп эвден чыкъып кете.

Ёлда чызмалы пардош чувалгъа хавучлар толдура ве тавшанлар чокъ олгъан ерге бара.
Анда о чувалнынъ агъызыны ачып, тереклернинъ аркъасына сакълана.

Бираздан сонъ, тавшанлар мейданлыкъта топлана ве чувал этрафында айланып башлайлар.
Бириси хавуч алмакъ ичюн чувалнынъ ичине кире.
Пардош фурсаттан файдаланып, бирден сычрай да, чувалнынъ агъызыны сыкъып багълай.
Бойле этип тавшанны якъалай.

Чызмплы пардош сыртындаки чувалынен падиша сарайына бара.
Къорувджылар лаф эткен пардошкъа шашып къалалар.

Чызмалы пардош падишанен селямлашып:  
— Юдже падишам, меним саибим сизинъ софранъызгъа бир тавшан ёллады, — деп сарайдан чыкъып кете.

Бир кунь чызмалы пардош, чувалгъа богъдай толдурып дагъгъа бара.
Анда о чувалнынъ агъызыны ачып, сакълана.
Бираздан сонъ эки семиз кеклик чувалнынъ ичине кире, шу дакъкъасы пардош оларны якъалай.

Кекликлерни падишагъа алып бара.
Падиша чызмалы пардошкъа бахшышлар бере де:  
— Саибинъе селям сёйле, — дей.

Бизим къараманымыз севине-севине эвине къайта ве бахшышларны саибине берип, оны да севиндире.

Чызмалы пардош эр кунь саибининъ адындан падишагъа бахшышлар ташый.
Бу ал падишаны пек меракъландыра.

Куньлерден бир кунь о, падишаны къызынен берабер озен боюнда кезгенини коре.
Бирден саибине чапып:  
— Зенгин олмагъа истесенъ, меним дедигимни яп.
Озен ичине кирип, богъулгъан адам киби имдат сора.
Сонъуны манъа къалдыр, — деп тез-тез озен ялысына чапа.

Огълан урбаларыны чыкъарып, сувгъа дала.
Чызмалы пардош исе онынъ урбаларыны сакълай да, къычырмагъа башлай:  
— Ярдым этинъиз!
Ярдым этинъиз!
Юдже саибим сувгъа богъула!

Падиша чызмалы пардошны танып, адамларына эмир берип, огъланны къутара.

Чызмалы пардош:  
— Саибимнинъ урбаларыны хырсызладылар, — деди.

Падишанынъ эмири иле, къыскъа вакъытта огълангъа янъы урбалар кетирелер ве о арабагъа минип, сарайгъа догъру ёл ала.

Чызмалы пардош арабагъа отурмады.
Кестирме ёлнен о сарайгъа догъру чапаркен, тарлада чалышкъан койлюлернинъ янына барып:  
— Бираздан бу ерден падиша кечеджек.
Бу топракълар Карабас эфендиге аит олгъаныны сёйлейджексинъиз.
Олмаса, башынъызгъа келеджегини корерсинъиз, деп къоркъуза.

Падиша кечкенде, койлюлерден сорай:  
— Эй, койлюлер!
Бу топракълар кимнинъки?  
— Карабас эфендининъки.

Чызмалы пардош исе озь ёлуны девам эте ве ёл узериндеки бир балабан сарайгъа бара.
Сарайда чокъ зенгин, амма къоркъунчлы бир дев яшай экен.
Падиша кечип кеткен топракълар да бутюни о девнинъки экен.

Чызмалы пардош сарайнынъ янына келип:  
— Эмдже, пек узакъ ёлдан кельдим.
Эшиткениме коре сиз эр тюрлю айвангъа чевирилебиле экенсинъиз.
Мен инанмайым.
Буюк бир арслан ола билирсинъизми? — деп сорай.

Къоркъунчлы дев бирден арслангъа чевириле.
Сонъ кене эски къыяфетине кире.

Бу сефер чызмалы пардош:  

— Арслан олмакъ къолай.
Энди бир сычан къадар кучюклеше билирсинъизми? — дей.

Чызмалы пардошнынъ айнеджилигини анъламагъан дев, бу сефер сычангъа чевириле.
Пардош бирден сычрап, сычанны тутып, ялмап юта.

Шу выкъытта падишанынъ арабасы сарай янына келе.
Чызмалы пардош къапыны ачып, падишаны къаршылап ала.

— Юдже падишам, Карабас эфендининъ сарайына хош кельдинъиз! — дей.

Падиша шашып сорай:  
— Карабас эфенди, бу сарай сизинъкими?
— Ёкъ.

Чызмалы пардош лафкъа къошуларакъ:  
— Сиз Карабас эфендиге къулакъ асманъыз.
Зенгинлигини эр кес гизлемеге истей.

Падиша ве онынъ къызы огъланны пек бегенелер.
Чокъкъа бармай яшларнынъ никях тою ола.

Той-дюгюнъ къыркъ кунь, къыркъ гедже девам эткен.
Давул-зурна чалынгъан.
Тойларында етмиш эки бучукъ миллет булунгъан.
Зияфет софраларында тек къуш сюти олмагъан.
