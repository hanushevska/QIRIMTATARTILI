# Къызыл фесчик

Заман-заман экенде, эвель заман экенде, орман янындаки бир койчикте кичкене къызчыкъ яшагъан.
Оны эр кес пек севе экен.
Лякин эр кестен зияде къызчыкъны къартанасы севе ве эр вакъыт торунына чешит бахшышлар багъышлап оны къувандырмагъа арекет эте экен.
Куньлерден бир кунь къартанасы севимли торунына къадифеден къызыл фесчик тикип багъышлай.
О вакъыттан баш лап къызчыкъны Къызыл фесчик деп адландыралар.

Бир кунь анасы къызчыкъны чагъырып онъа:

— Къызым, къартананъны ёкълап кель, онъа бу вишнели кобетени ве шишенен сютни алып кет, лякин сакът ол, орманда адашма, — дей.

Къызыл фесчик:

— Адашмам, ана, мен ёлны яхшы билем.
Кестирме ёлнен кетсем, дос-догъру къартанамнынъ эвине барып чыкъарым, — дей.

Анасы:

— Айды, балам, ойле олса, кечке къалма, къаранлыкъ тюшкендже къайтып кель.
Къартананънынъ эвине кельгенинъ киби: «Мераба, картанам» — деп айт да, онъа.
сютнен кобетени бер, — дей.

— Яхшы, аначыгъым, ойле де япарым, — деп Къызыл фесчик орманнынъ кестирме ёлунен къартанасына кете.

Яры ёлгъа кельгенде, къаршысына бирден къашкъыр атылып чыкъа ве:

— Мераба, Къызыл фесчик! — дей.

— Мераба, къашкъыр! — къоркъмайып джевап бере къызчыкъ.

— Къайда кетесинъ я, Къызыл фесчик? — деп сорай къашкъыр.

— Къартанама, вишнели кобетенен бир шише сют алып кетем.

— Я къартананъ къайда яшай?

— Мына бу ёлнен бираз кетсенъ, учь дане эмен терегини корерсинъ, къартанамнынъ эви о ердедир.
Анъладынъмы? — дей Къызыл фесчик.

— Анъладым, — деп джевап бере къашкъыр первасызлыкънен, озю исе ичинден: «Барсын, кетсин къартанасына, манъа даа да яхшы, экисини де ашарым» — — деп тюшюне.

Къашкъыр Къызыл фесчикнинъ артындан къалмай, оны алдатып токътатмагъа тырыша ве кене сорай:

— Къызыл фесчик, бакъса, чевре-четте не къадар дюльбер чечеклер бар.
Мында пападиелер, пейгъамбер дёгмеси, замбакълар, мелевшелер осе.
Не ичюн къартананъа бир топ чечек джыймайсынъ?

Къызыл фесчик токътап этрафына бакъа — акъикъатен де ешиль отлар арасында чешит ренкли дюльбер чечеклер оськенини коре, оларнынъ гузель къокъусыны ис эте.

Къызчыкъ анасынынъ тенбиесини унутып, ёлнынъ кенарына чыкъа да чечеклер топламагъа башлай. 

Къашкъыр исе кестирме ёл бою дос-догъру къартананынъ эвине тараф чапып кете.
Баягъы ёл чапкъан сонъ учь эмен терегини ве онынъ тюбюнде алчачыкъ эвчикни коре.
Къашкъыр, панджасынен къапуны къакъа. 

Къартана:

— Ким анда? — деп сорай.

Къашкъыр сесини денъиштирип, индже сеснен:

— Бу мен, Къызыл фесчик, санъа вишне ли кобетенен бир шише сют кетирдим, — деп джевап бере.

— Къапунынъ зембелегини бассанъ, о ачылыр, — дей къартий. 

Къашкъыр къапунынъ зембелегини баса.
Къапу ачылгъанынен о ичери кирип къартанагъа атыла ве бир кереден оны ютып йибере.
Сонъра къартананынъ явлугъыны башына багълап, онынъ тёшегине кирип ята.

Бираз вакъыттан сонъ Къызыл фесчик гульдестенен къартанасынынъ эвине келе.
Къапугъа якъынлашкъанда, онынъ ачыкъ олгъаныны корип эеджанлана: «Бу не?
Къартанамнынъ къапусы не ичюн ачыкъ экен?
Онъа бир къаза олмадымы?» — деп тюшюне.

Къызыл фесчик эвге кире ве: 

— Мераба, къартанам! — дей.

Къашкъыр исе джевап бермей, сусып ята.

Къызыл фесчик тёшек янына якъынлашкъан сонъ, не корьсин: ёргъан тюбюнде къартанасы явлугъыны бурнунадже чекип, юзюни къапатып ята.
Озь-озюне ошамай. 

Къызыл фесчик шашкъын алда:

— Къартаначыгъым, не ичюн сенинъ къулакъларынъ бойле балабан, я? — деп сорай.

Къашкъыр исе индже сеснен:

— Сени яхшы эшитмек ичюн, торунчыгъым, — дей.

— Я козьлеринъ не ичюн бойле балабан?

— Сени яхшы корьмек ичюн, къозучыгъым.

— Я къолларынъ не ичюн бу къадар балабан?

— Сени къучакъламакъ ичюн, яврум.

— Я тишлеринъ не ичюн бойле балабан?

— Сени ашамакъ ичюн, — деп багъыра къашкъыр ве Къызыл фесчикнинъ устюне атылып оны да бир кереден ютып йибере.

Къашкъыр Къызыл фесчикни юткъан сонъ кене де къартананынъ тёшегине къайтып ята ве хурулдап юкълап къала.

Шу вакъыт къартананынъ эви янындан авджы кече экен.
О, къашкъырнынъ хурултысыны эшите ве: «Бойле хурулдагъан къартана экенми?
Кирип бакъайым», — деп тюшюне.

Эвге кирсе, къартана ёкъ.
Онынъ тёшегинде исе ёргъангъа ортюнип къашкъыр ята ве хурулдап юкълай экен. 

Авджы:

— Мына къайда келип тюштинъ къолума, джанавар, — дей.

Авджы тюфегини котере ве къашкъырны козьлей.
Бирден къашкъырнынъ къурсагъындан къартана ве Къызыл фесчикнинъ:

— Авджы, авджы, къуртар бизни! — деп къычыргъанларыны эшите.

Авджы пычакъ алып къашкъырнынъ къурсагъыны яра.
Андан къартана ве Къызыл фесчик чыкъалар.

Къызыл фесчик:

— Бизни къуртаргъанынъыз ичюн сагъ олунъыз, авджы агъа!
Къашкъырнынъ къурсагъында бнзге къаранлыкъ ве тарашлыкь эди.
Мен пек къоркътым, — дей.

Къартана да авджыны алгъышлай ве вишнели кобетенен сыйлай.

Авджы кобетени ашап, ольдюрген къашкъырны аркъасына ура да эвине кете.
