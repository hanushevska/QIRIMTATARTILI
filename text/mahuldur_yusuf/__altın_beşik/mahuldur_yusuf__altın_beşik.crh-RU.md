# Алтын бешик

## БИРИНДЖИ ПЕРДЕ

Орманда

Юдже Танъры инсанны яратмаздан эвель,
Къырымда худжюр варлыкълар яшай эдилер.
Не адамлар, не де рухлар дегиль экенлер, 
бу махлюкъларнынъ ады — джинтайфалар экен. 
Чешит-тюрлю джинлер яшагьанлар кечмиште, 
ничюндир ортада тынчлыкъ олмагьан ич де.
Къадим заманларда Чадыр-дагь этрафында 
Аллах джинлери яшарды чёльде, ялыда.
Эмексевер олып, богъдай сачар экенлер; 
юзюмлик, бостан, багьчанен мешгьуль эдилер. 
Магъазлар ве эвлери унгьа, емишлерге, 
тюрлю берекетлерге дайм толу экен.
Юксек дагь орманларда къобалар ичинде 
яшагъанлар джанавар къоркъубильмез джинлер. 
Къудретли къолларында ханджер, мизракъ, къалкъан, 
къылычларны тутмагьа алышыкъ экенлер.
Къатты дженк къанунларыны куте экенлер, 
ве тек атешке олар бойсуна экенлер.
Юдже Чадыр-дагь къабилелерни больсе де,
арада олгъан дава ич де битмез эди.
Бири-бирине зыт кеткен ёлбашчылары 
несиллерине берген насиатларыны:
«Бир аньге токътамасын арадаки къавгьа!»
Шимди таби олалар бунъа джинтайфалар...

Манъа дженк санатыны огреткснинъ ичюн, 
санъа миннетдарлыгъымны бильдирем, эмдже.
Коктс учкъан кьушны мергин урып тюшюрем, 
кийик, къутургъан атларны миниджи олып 
огрете билем; къылыч, мизракъ, ханджер, къамчы
ве дигер силяхларны менимседим яхшы.
Кокке бакъ: къарылгьачны коресинъми?.. Шимди...
Окъны яйгъа тиреп кьушкъа догърулта, яйны чекип башлай.
Айткъанынъ догъру, лякин аскерлик санаты 
бу дюньяда энъ муим зенаат дегильдир.
Шашмалама, не дейсинъ? Бу насыл джесарет?..
Меним ким олгъанымны, гъальба, унуткъансынъ.
Пек гъурурланам мен, — къоба къабилемизнинъ 
мердане улу акимнинъ огъланыдырым.
Къарлар ирип, дагъ ёллары ачылгьанынен, 
ордумыз басып алыр душман сарайыны.
Яшасын ордумыз! — бу оладжакь сеферге
бабам мени де алыр, къуванчым сынъырсыз!
Догъру айта экенлер — къашкъыр баласынынъ 
узакъ кийик ормангъа бекле къачмасыны.
Эль-аякътан гъайры, бизге баш да берильген, — 
шунынъ ичюн, аз олса да, тюшюнмек керек.
Сонъки дегюштен сонъ тюштим мен мында, 
агъыр яраландым афатлы тутушувда.
Сонъра ич урушалмадым зайыфлыгъымдан.
Шунынъ ичюн мени къолай эсир алдылар.

О лянетли къавгъада огьлум эляк олды.
Себатлы мудафаа этип, корьген эдим, 
сарып алгъан душманларнен урушкъаныны. 
Лякин мсргин окъчы токътатты екянемни.
Ничюн ярдым этмединъ, къуртармадынъ оны?
Я четтен сейир эттинъми?..
Олабилирми?! 
Кечкен дженкте коксюмден мен яралы эдим. 
Бирден о эджель окъундан эсимни джойдым.
Ойлеми?
Мында, сарай да, озюме кельдим. 
Козьлеримни ачкъанынмнен, маналы козьлер 
бакъар эди манъа. Джевап да тапалмайым — 
ничюн сен тап о къадар огълума бенъзейсинъ?
Яхшы хатырлайым о кунни... анъламайым... 
Сенден насылдыр мераметлик келир эди.
Чокъ замандан берли батырлыгъынъ акъкъында 
къобалылар арасында шурет долана.
Пехлеван олгъанынъны биз яхшы билемиз.
Сенинъ такъымынъа къаршы бизим Даиймиз 
чокъ вакъыттан берли тедарик коре эди. 
Чабикликнен тузакъларыны сезе эдинъ,
ве дагъгъа гъайыпсыз ондан къолай кетердинъ.

Къабиленъизнинъ рухиетини огрендим.
Эмдже, хаинликни козь огюне алмадынъ, —
турагъынънынъ Чадыр-дагьда олгьан ерини 
эки авуч алтынгъа аскеринъиз сатты.
Саткъынлыкъмы айса? Онсыз олмаз, эльбетте.
О бахтсызгъа мен сагълыкъ ве сабыр тилейим, — 
дюньяда алтын-пара энъ муим дегильдир. 
Юрегине коре берсин Алла эр кеске.
Мен чокъ тюшюнем, амма анълап оламайым: 
къуветни къайдан аласыз? Таянчынъыз не?
Неге аркъаланып дюньяда яшайсынъыз?
Иман ве умют — таянчымыз.
Насыл иман?
Башта Аллагьа ве онынъ эльчилерине; 
айя Китапларына; ахирет кунюне; 
яхшылыкъ, зулум да юджеден сейир эткен 
Танърыдан олгъанына инанмакътыр; даа 
Ватанны Аллагьа сыгьынгъан джинтайфалар 
аяттан да зияде северлер.
Анъладым.
Умют неге керек?

Умют неге керекми?
Айдын куньлерини беклеп умютлерини 
ич узьмезлер. Джоймамакъ керек иманынъны. 
Рухий къувет ве севги — юдже такъатымыз!
Меним де буюк севгим бар: мен омюримни 
ханджер-къылычсыз ич тасавур эталмайым.
Янълыштыр бу фикиринъ. Силя джинлерге тек 
озьлерини яттан къорчаламакъчюн керек.
Сиз оны къулланасынъыз баскъынгъа, дженкке.
Насыл дюльбер манзара! Баты узеринде 
бутюн Къырымгьа корюнген юдже Чадыр-дагь
Алтын Бешикке бенъзей!
Керчек, Бешик киби!
Танърымыз яраткъан киби кимсе яратмаз!
Къач йылдан берли сен мындасынъ, акъылынъа 
кельмедими эсирликтен къачмагъа. Санъа, 
батыргьа бир шей дегиль бекчилерни гедже 
алдатмагьа.
Бир-къач йыл ондже къобалылар 
меним догъмуш коюме уджюм япкъан эди. 
Акъайлар бу чарпышувда эляк олдылар...

Муаребе вакътында яшаймыз, ве бойле 
къатты тутушувлар адет олгъан...
О шыба
дешет, айнеджиликнен толу олгъан эди.
Коюмизнинъ халкъы пек дюльбер — мавы козьлю, 
къара сачлы, узун бойлудыр. Сонъ эшиттим,
башлыкъ эмир берген — гузtль, дюльбер къызларны 
алып кетмеге. Эсирлернинъ арасында 
къардашым да бар эди.
Мына не ичюн сен 
къалгъансынъ мында. Адыны айт, тапып оны, 
укюмдаргъа сенинъле эвгс йибермеге 
риджа этерим... Не ойле бакъасынъ?
Тегин,
о терк этти бизни... Эбедийликте энди.
Севимли анам риваетлер, масалларны
дайма айтыр эди. Сен де биледирсинъ 
батыр, къараманлар ичюн эфсанелерни.
Олардан бильгенинъни тариф эт.
Санъа мен энъ гузель ве дюльбер хан къызы акъкъындаки 
бир аджайип риваетни бугунь айтайым.
Ялы бойда яшагъан хан-бикеч акъкъында 
аджайип тарифни Тегин эшитти къарттан.

Гузель шанлы йырларыны багъышлап дюльберге
мутешем сарайда алтын бульбуллер оте.
Татлы хаяллар ве темиз умютлеринен 
гонълю толу олып бакъа бутюн алемге.

## ЭКИНДЖИ САХНА 

Орманда

Къарылгъач юваларыны урып тюшюр деп, 
олмайджакъ хызметчиге къач керелер айттым. 
Къуш баллары чивильдеп, мени серcем этти; 
учкъанда исе пислетелер орталыкъны.
Тегинимизге ничюндир ола бир шейлер, —
эвельси киби энди яш аскер дегильдир.
Даиймиз айткъанларыма къулакъ асмады, —
душманымыздан вариске оджа олурмы?
Эйи къылычбазлар, атлылар бизде етер 
ве усталыкълары, шубесиз, аз дегильдир.
Эсир олгъан батыр да фена тесир эте, 
эм итибар саиби олмакъта аскерге.
Укюмдарнынъ исе тек къавгъа акъылында, 
бир шей тёмет этмейип, о кенъеш залында, —
дайма сераскерлернен, атеш огюнде, 
тазе баскъынны тюшюнип вакъыт кечире.
Сонь, не хаберлер бар? Огълум къайда? Авдамы,
курештеми, къылычбазлыкънен огърашамы?..

Сиз кедерленменъиз, сёзлерим догъру чыкъты, — 
бу айткъан унерлернен огърашмай о энди. 
Токътамай айтардым мен...
Чагъыр оны мында.
Ябгъу хызметчиге ишмар эте.
Дакъкъа биле раатлыкъ ёкъ. Лянетли дюнья!
Дайма чешит-тюрлю адиселер чыкъа.
Таянч оладжакъ ерине о токътамадан 
бир шейлер чыкъара.
Кирмек мумкюнми, баба?
Кир, эбет, кеч отур. Манъа чокътан айталар, 
ничюндир къайгъылысынъ сонъки вакъытларда.
Эр шей еринде, эр шей...
Алдатма бабанъны.
Деръал бильмеге истейим мен акъикъатны.
Сен баштаки киби дегильсинъ. Нелер ола?..
Янълышасынъ, баба. Бир шей олмады манъа.
Севген тору атынъны чаптыртмайсынъ энди,
аскер оюнларынен чокътан огърашмайсынъ. 
Котерилип дагъларгъа, ельаякъ къараджа,
теке вс сыгъынларны энди авламайсынъ. 
Унуткъандырсынъ энди севген унеринъни: 
узун къавий аркъаннен тутмайсынъ эсирни.
Меним башкъа унерлерим бар энди, баба.
Керчек, баба. Омузымда терен яра бар,
онынъ ичюн...
Гъазап иле огълуна атылып.
Къана, косьтерчи манъа, къайда?!.
Мындамы, ёкъса бу омузынъдамы?!. Къана! 
Козьлериме бакъ, аскер ве айт догьрусыны.
Умют эте эдим мен, баарь кельгенинен 
душман тайфаларынен уруш башламагъа.
Эйи аскер олгъанынъчюн мен истей эдим 
сени де алмагъа башланаджакъ сеферге.
Амма вазгечмегендже бу вазиетинъден,
ордугьа алынаджагъынъа шубеленем.
Сеферге мен бармасам даа яхшы олур.
Кимге керек бу дженк?
Башынъ тайдымы ёкъса?! 
Не ола санъа?! Танымайым энди сени.
Атеш янгъандже о джинлернен буюк къавга, 
залымлыкъ эбедий олур ярымадада.
Нени гизлейсинъ сен?.. Айтчы! Мени къыйнама. 
Манъа айттылар: дайма озюнъ къалмагъа
тырышасынъ сен, ве, къачып юксек дагъларгъа, 
ничюндир агълайсынъ. Огълум, не ола санъа?

Токътамадан эсирдеки Алла джинлерден, 
эеджанланып, тутулып бир шей сорайсынъ.
Къана, айтчы манъа, не раатсызлай сени?
Бираз беклеген сонъ.
Кет мындан. Бакъ ишлеринъни. Козюм корьмесин. 
Къана сёйлечи: огълумнынъ денъишмесине 
не себеп экен я?
Улу укюмдар, билем...
Недир бу, Ябгъу? Сабырымны сынайсынъмы?.. 
Айтса тез-тез!
Шимди, улу укюмдар, шимди. 
Эмиринъизден чыкъмайып бир аньге биле, 
огълунъызны дикъкъатсыз ич де къалдырмадым,
Кольге киби япышып, артындан козеттим.
Сонъ.
Чагъырылгъан джадылар ве ырымджылар
хасталыкънынъ себебини тапалмадылар.
Раатсыз куньлеримнинъ сонъу оладжакъмы? 
Ярын, о бириси кунь узун къыш битеджек. 
Эмиримни беклеген явуз ёлбашчылар 
арбий сеферге чыкъмагъа чокътан азырлар.
