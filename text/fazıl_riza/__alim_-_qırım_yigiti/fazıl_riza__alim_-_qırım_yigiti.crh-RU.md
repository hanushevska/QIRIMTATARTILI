# Алим — къырым йигити

Мезкюр китап Алим Азамат огълунынъ койдеши олгъан ве бу тарихий къараманымызнынъ хатрасына озь эсабына абиде яптыргъан белли иш адамы Керимов Расим Абляз огьлунынъ малиевий ярдымынен чыкъарылды.

Китапны чыкъарув гъаесини ортагъа сюрьген, оны тертип эткен ве компьютерде джыйып неширге азырлагъан Риза Фазыл.

Китапнынъ язы услюби земаневий имля къаиделерине риает этильмемеси муэллиф ве тертип этиджининъ талабы иле къалдырылды.

Мезкюр китап халкъымызнынъ тарихий къараманы, мешур “Къырым йигити’’ Алим Азамат огълунынъ азиз хатрасына багъышлана. Эки болюктен ибарет бу китапта Алимнинъ аяты ве фаалиети, онынъ тиллерде дестан олгъан джесарети ве къараманлыкълары акъкъында икяелер, риваетлер, хатырлавлар топлагъан. Язылгъанларнынъ эписи бундан тамам юз элли йыл эвель, XIX асырнынъ орталарында олгъан акъикъий шейлердир.

#Кириш сёз ерине

Малюм ки, кечмишнен бугунни багълагъан, кечмишнинъ давушыны бугуньки несильге эшиттирген, бизни кечмиштен хабердар эткен, кечмиштен бугуньге джанлы малюмат алып кельгенлер — бизим къыймети ёкъ аджайип къартларымыздыр. Лякин биз оларнынъ къадрине етемизми, оларнынъ бильгилеринден кереги киби файдаланамызмы, оларнынъ афызасында сакълы къалгъан джевхер къыйметиндеки малюматларны токътамай язып алып, оларны иедениетимиз хазинесине кирсетип, халкъ вариетине чевиремизми?

Эй-ат! Бизлерде - дюньяда энъ намлы джыныстан олгъан татарлыкъкъа менсюп къырымтатарларда бойле къабилиет ёкъ дереджедедир. Биз, кечмишке эмиет бермеген, онынъ къадрине етмеген, ялынъыз бугуньки куннен яшагъан бир халкъмыз. Бу чизги, бу хасиет бизге та къадимий эдждатларымыздан синъип кельген ки, онынъ зарарыны ич бир шейнен къыяс этмек, ич бир шейнен ольчемек мумкюн дегиль.

Бу ерде XVIII асыр белли франсыз языджысы Шарль Монтескьенинъ “Аджем мектюплери” романындан алынгъан шу сёзьлерни кетирмей оламайым. Бу сёзьлернинъ чокъларгъа анълайышлы олмасы ичюн, оларны русчадан терджиме япмай кетирем.

Тарихий вакъиаларгъа, кечмиш хатыраларына эмиет бермеювде, оларны эбедийлештирмек ичюн язып къалдырмаювда не къадар ошаймыз биз эдждатларымызгъа!

Бу джеэттен мен дайма озимни къабаатлайым, озюмни ич багъышлап оламайым. Кечкен сюрьгюнлик йылларында нидже белли адамларымызнен замандаш олдыкъ, нидже эрбапларымызнен коюштик, къонуштыкъ: Эшреф Шемьи-заде, Шамиль Алядин, Абдуреим Шейх-заде, Сабрие Эреджепова, Аблямит Умеров, Муртаза Велиджанов, Джеббар Акимов ее даа кимлер, кимлер... Онларнен иджаткярлар олардан бир шейлер язып алып къалдыкъмы? Якъын кечмиш тарихымыз акъкъында малюмат бошлыгъыны аз бучукъ толырмагъа арекет эттикми? Хайыр.

Дейик, бу сюрьгюнликте эди. Я ватангъа къайтып кельгенимизге де энди 15 йыл олды. Онларнен джемаат тешкилятларымыз, чешит джемиетлеримиз, медениет, сенат ве маариф оджакъларымыз, къырымтатар тили ве эдебияты кафедраларымыз, миллий мектеплеримиз ве сыныфларымыз, медениет вакъуфларымыз бар, медениет ве маариф назирликлеринде болюклеримиз ве назир муавинлеримиз бар ве иляхре. Лякин бу саада кене бир шей япылмай. Онларнен, юзлернен малюмат ве бильги саиби къартларымыз олип кетелер ве бильгенлерини озьлеринен алып кетелер. Не къадар языкъ! Не къадар мисильсиз гъайыплар! Бельки кафедра студентлери амелият вакътында адамлардан базы бир фольклор нумюнелерини язып аладырлар. Лякин бу саада белли бир макъсадтнен япылгъан ве махсус тешкиль этильген иш керек.

Эльбет, бизлер, бутюн джемаат тешкилятлары ве джемиетлер, бутюн зиялыларымыз халкъымызнынъ тарихыны, миллий медениети ве санъатыны сакъламагъа, инкишаф эттирмеге хызмет этемиз деп эр ерде кокюс керемиз. Лякин бунынъ ичюн эр ерде бильгили къартларымызнынъ хатырлавларыны язып алув ишини тешкиль этмеге адам ёкътыр. Тарих ичюн сонъ дередже къыйметли бу вастадан файдаланмакъ элимизден кельмей.
