**ХV**

*«Эгер сен олюмнинъ ильк аньдеки Ярыкъны корип, адыны айтып ве оны къабул этип олсанъ… айт: «Яраданым! Сенмисинъ?!»
Бадро Тёдол. Тибеттеки Мевталар китабы.*


Эр шей бир кереден къапалды, санки иритильген къуршун тёктилер – козьлер, дудакъларда къаткъан къан дады, хастахане одасынынъ къокъусы… Къолларда ве аякъларда сувукъ сезильди ве, амелият масасында яткъан Муса узакъкъа, къаранлыкъкъа чёккен сёзлерни эшитти:
– Нефеси токътады…
Атешли аванен толдурылгъан вуджут озь мучелерини бошатты ве юрегини къан акъымындан айырып, юкъарыгъа котерильди, сербест учушкъа ёл алды. Анда… Ярыкъ олгъан ерге…
Ярыкъ экимлернинъ эндамларыны айырды, сонъ эр шей къаранлыкъкъа батты.
Ашагъыда къоюрып тургъан къаранлыкътан айырылгъан сонъ, Ярыкъ эп ачылды, амма о сувукъ олгъанындан козьлерни кесмеди, къулакъларны раатсызламады, нефесни къозгъатмады, тек бар олгъаныны сездиртти…
Мусанынъ хаялына о, енгильчик, вуджутсыз олып, насылдыр къоба ичинден, эр тарафтан къысылып учкъаны кельди. Къобаны боялагъан ярыкънынъ тарафлары олмаса да, о насылдыр узун, четлери томалакъ фезаны къапата эди.
Руху буюк Ярыкъкъа ынтыла ве ёлда таныш черелерни – фаний дюньяны терк эткен бабасыны, анасыны, таталарыны ве агъаларыны ярыкълата эди.
Учар экен, Муса оларнынъ юзьлерине тиймек ичюн къолуны узатты, лякин оларны яраткъан ярыкъ пармакълары арасындан акъып кеткенини дуйды.
Огде онъа фес кийген къызчыкъ корюнди. Феснинъ мавы ренки ярыкъкъа тюс къоша эди. Къызчыкъ Мусагъа элини узатты, о да чаписине тийди, амма ярыкъ яраткъан шекильде бир шей дуймады – не джыллылыкъ, не де къыз пармакъларынынъ назиклигини.
Кене огде, къызчыкъ Мусаны чагъырып кеткен тарафта ярыкъ, къобадан чыкъышны косьтерген окъчыкъларгъа ошагъан къыскъа ёлакъларны бояды.
Фезагъа чыкъкъан ярыкъ, оны бутюнлей къаплады ве эндамны шекиллендирди.
Насылдыр дуйгъунен Муса бу Мухаммед (с.а.с.) олгъаныны анълады.
Муса тиз чёкип, япкъан интихары ичюн рахим сорамакъ истеди, лякин къызчыкъ онынъ къолуны йибермеди ве эгильмеге бермеди.
Пейгъамбер Мусанынъ тёвбе этмеге истегине тебессюм иле джевапланды. Мусанынъ рахметли руху бильди ки, Пейгъамбер онынъ фани вуджуды устюнде Беш-Терекнинъ къабристанында дженазе окъумакъны авале этти.
Ярыкъ косьтегичлери оларны уфукътан уфукъкъадже ачыкъ фезагъа* алып чыкътылар ве Муса, бу олар Ниязинен берабер озенге кеткенде кечкен чёль олгъаныны анълады.
Ашагъыда къаверенки, къырмызы ве ешиль саплары, эм де кок къушагъы тюслеринен йылтырагъан айдын къырмызы япракълары олгъан чечеклер ве отлардан орюльген ренкли килим олып, бунынъ асыл нусхасы – Узунджыдаки баба эвинде, мусафирлер одасында диваргъа асылгъан къолнен орюльген килим эди.
Сабий Муса бу дюньягъа кельгени акъкъында къычырып дуйдургъан эвнинъ софасындаки къаранлыкъ ачылды: сонъсуз бир аят яратылды, онынъ эки тарафындан кулюмсиреген ватандашлары тура эди… Юз бинълернен – ватангъа гъурбеттен къайткъан бутюн бир халкъ олып тура эдилер. Эр шей Муса ярдымджысына хаялларынен болюшкенде киби эди. Мумтаз сёзюни туткъан ве Кермене станциясындан Къырымгъа кеткен тренни озгъармагъа чыкъкъан…
Авдетлилер арасында бабасы, анасы, таталары, агъалары, еди тизинедже бутюн акърабасыны тапкъан къызчыкъ Мусанынъ къолуны быракъты… Эр кес – яшы-къарты онъа, янларында ер берип, сыра ачтылар. Муса, онынъ единджи дуйгъусы кескинлешкенде сонъки эшиткен сёзлер, ерине ве вакътына айтылгъангъа ошамаса да, айтылды: «Эвеллери къараман аскерлернинъ мезарларыны докъуз кере айлана эдилер…».
2016 с.


*Эски тюрк адетине коре, къараман аскерге урьмет косьтерип, къабрини докъуз кере айлана экенлер.*


**Иляве**


*Бабанынъ васиети
Ватан ичюн, адалетчюн юреги янгъанларгъа багъышлана
«Халкъым, сенинъ дердинъни, оны башындан кечирмегенлер, айрылыкъкъа къыймет кесмегенлер, къабаатлангъан, акъаретленген, джаны агъыргъаннынъ аджджы яшайышынен яшамагъанлар анъларлармы?.. 
Эгер сен озюнъни инсан сайсанъ, этрафынъда сен киби инсанлар олгъаныны унутма. Озь енгиль ве къыйметли яхшылыгъынъ иле оларнынъ яшайышларыны енгиллештир. Оларгъа бар ве агъыр дакъкъаларында ярдым къолунъны узат. Биль ки, олар сени, адынъны ве къыйметли чизгинъни унутмазлар.
Балаларым,  джан бермезден эвель васиетимни динъленъ: 
Унутманъыз – халкъымызнынъ Ватаны бар. О анда, Къара денъиз ялысында – эдждатларымызнынъ аягъы баскъан, тарихында козьяшы, аизары къалгъан сизинъ Къырымынъыздыр…
Бу топракътан бир сюргюн этилип, олар бутюн аджджы омюри бою догъмуш оджагъына, онынъ сыджагъына – ана сыджагъына къайтмагъа арзуладылар. Балаларым, эгер сиз мен, ананъыз, сулялемиз, сизни яраткъан халкъ акъкъында хатыра сакъламагъа истесенъиз, догъмуш оджагъымызгъа, халкъымызнынъ арзусына севгинъизни джойманъыз, бизим тилимизни – догъмуш ананъызнынъ тилини унутманъыз.
Онъа хаинлик япкъанны, о, сени догъургъан ана, мезарындан турып, лянет этер… 
Мен бизим магърур Аю-Дагъымызгъа, догъмуш денъизимизге, токъ сюрюлеримиз отлагъан чёллеримизге къайтып оламадым. Олар сизни беклейлер. Буны сиз, огъул ве къызларым, япынъыз. Сизнен кетмеге истегенлерни эписини къайтарынъыз, къартларны ташламанъыз: олар сизге къадимий, бельки де, шимдигедже сакъланмагъан кечмишнинъ ерлерини косьтерирлер. Олар бизим генчлигимиз акъкъында айтырлар, эдждатларнынъ балалыгъы, халкъымызнынъ тарихыны тарифлерлер. Мен сизге дюньяны ве ярыкъны, эм де Ватаным акъкъында арзумны къалдырам. 
Эгер сиз ананъыз, я мен акъкъымда хатыра сакъламагъа истесенъиз, догъмуш Къырымынъызгъа къайтынъ. Анда, денъиз ялысындаки тик къаягъа, искеленинъ янында, юксекликте, мен бир авуч топракъ къойдым. Бир вакъытлары оны багъчалар ве багълар оссин деп, ташлар устюнде яйдыра эдик…
Бу мукъаддес топракъны унутманъыз. Бу топракъ, абиде киби, эбедий абиде киби бизим ишкир, магърур халкъымызнынъ адыны ташысын…
Ёлунъыз ачыкъ олсун, сайгъылы балаларым!*


Амет Моллаев (Къырымлы Амет)»
1972 с.  Чырчыкъ ш.


***Лугъат***


акъчиль – белёсый

къыскъа татиль – отгул 

пельвазе – холодец 

кунешлик – козырек

аса – жезл

далгъынлыкъ – рассеянность

мухалиф – оппонент

катырна – екатерининский

итбурун – шиповник

муафиз – телохранитель

сыва – штукатурка

сыйыкъмакъ – прильнуть

аванчыкъ – ступка

ирмик курьпеси – манная крупа

ипратыджы – изнуряющий

пияде – пешка

тенби – предупреждение

исрарлыкъ – упорство

макъсаткярлыкъ – целеустремленнось

мираб – сув такъсимлейиджиси

бент – запруда

чарпынмакъ – натолкнуться

чарпыкъ – кособокий 

бир окчели – одногорбый  

балахана – мансарда (в Средней Азии) 

савускъан – сорока

мазунлыкъ – уныние, печаль 

тыныш – передышка 

дагълы – горец 

ривает – притча

къакъра – навес

наджиз – скромный 

йылмаймакъ (кулюмсиремек) – улыбнуться 

тахкъикъатчы – следователь

кутьле эглендириджиси – массовик-затейник 

зарифлик – изящество 

керим – благодатный

джюздан – папка 

сагъыр – глухой

чамурны ёгъурмакъ – месить грязь

табан – пол

баджа – труба 

къолтукъ – кресло 

бургъаланмакъ – ёрзать

къанунлы хырсыз – вор в законе

налет (от лянет) – проклятая 

вефа ¬¬(садыкъ) – верный

кишнев – ржание

варил – дуло 

хурафатлар – предрассудки 

берч – шрам, рубец 

истиза – ирония

козьлев – прицел 

теджавузджы – агрессор

гонь – кожа; кожаный

хассас – сентиментальный

тырач – аккуратный

дабла – поддон

рефакъат – сопроводительный

айкъырма – вопль

дарбе – удар

къатийликнен – решительно

тетиклик – бдительность

ашнасы (озьбекче) – досту, эши, – друг

кегей – спица

пычта – здесь: крохи

«шах ашы» (шах эсер киби) – коронное блюдо

тансыкъ – редкий

истиза – ирония 

хурафат – поверье, предрассудок 

афакъан – гнев 

къоянчыкъ – эпилепсия 

бугъум – звено 

сескенмек – взрогнуть, встрепенуться

чырлама – оладьи

хабернаме – уведомление

теракъкъият – прогресс 

теджавуз – агрессия

бештахта – прилавок

богъмаджа – коклюш

эйбетлейиджи – ухажер

къыскъа тезкере – записка 

мензиль – адрес

мезекли – насмешливый

чапар – гонец

косьтек – цепочка

патлакъ чанакълар – маки

чегер – куст, кустарник 

мусавийлик – равенство

такъипчи – здесь: гонитель

мумин – праведник

чайпангъан – ограбленный

бир чырым этмек – вздремнуть

сескенмек – вздрогнуть

аят – здесь: коридор

къын – ножны, здесь: кобура 

кишилик – выходной, праздничный  

тахарат – абдест

шеффаф – прозрачный 

бургъучланмакъ – здесь: вилять

къамере – чулан, здесь: подсобка

феза – пространство
