# АЙША ТА МОХАММЕД
**Діалог**

Садок в Мохаммедовім гаремі.
Айша в малій виноградній альтанці сидить і їсть солодощі, ліниво одкинувшись на низенькому ослоні, вкритому великим килимом.
Мохаммед приходить і мовчки сідає біля її ніг на край килима.

_Айша_

Коханий, глянь на мене!

_Мохаммед мовчки переводить погляд з простору в той бік, де Айша. Глянь на мене!_

_Мохаммед_

Та я ж дивлюсь.

_Айша_

Ти дивишся й не бачиш!

Так дивляться на дерево, на камінь, на стіну, на колоду... я не знаю, ще там на що, але не на дружину, не на свою кохану!

_Мохаммед_

Я не знаю, чого ти хочеш, Айшо.

_Айша_

Ти не знаєш?! Я хочу, щоб мене любив Мохаммед!

_Мохаммед_

Хіба ж я не люблю?

_Айша_  
_(не слухає)_

Мене любив і більш нікого!

_Мохаммед_

Нащо се бажання?
То все одно, якби ти забажала, щоб лиш тобі самій світило сонце, тобі самій служив вогонь.
Від того не стало ж би тобі ані ясніше, ані тепліше, ніж тепер, як мусиш ти те добро з усім живим створінням нарівні поділяти, тільки іншим було б від того в світі жити гірше.

_Айша_

Ти першій милій не казав такого, Хадіджа слів таких не вислухала.

_Мохаммед_  
_(здивований)_

Ти звідки знаєш?

_Айша_  
_(злорадо)_

А! Гак я вгадала?

_Мохаммед_  
_(опанував своє збентеження)_

Ну що ж, се правда, я їй не казав сих слів, так се тому, що...

_Айша_

Що любив ти її безмірно більше, ніж мене!

_Мохаммед_  
_(провадить, не вважаючи на її вибух)_

...так се тому, що й сонце перший промінь чомусь одному завжди віддає, найпершому, що стрінеться.

_Айша_

Неправда!
Не перший промінь, все своє проміння ти їй віддав, мені лишився відблиск тьмяний, холодний...

_Мохаммед_

_Айшо!_

І не сором тобі таке казати?

Я холодний до тебе?

Що ж би ти на те сказала, якби тебе я пестив тільки так, як першую дружину, ту Хадіджу, що ти їй заздриш так.

_Айша_

Того не знаю, але я бачу добре, що ніколи ти не любив мене так, як її, не любиш і тепер, та й не полюбиш, — ніколи я її не переважу в твоєму серці.

_Мохаммед_

Не годиться, Айшо, так мертвим заздрити.
Хадіджа вмерла, і шкодити тобі нічим не може.

_Айша_

О, якби дав Аллах, щоб не вмирала, то, може б, я її перемогла!

_Мохаммед_

Я глузду в сих твоїх словах не тямлю.

_Айша_

Скажи по правді, де ти був сьогодні?

_Мохаммед_

Та що тобі?
Хіба не все одно?

_Айша_

Ти був на кладовищі!
На могилі Хадіджиній!
Я зараз те пізнала!
По очах бачу, не одуриш, ні!

_Мохаммед_

Навіщо б мав дурити?
Так, я був там, хіба се гріх — пошанувати пам’ять людини, що була мені жоною?

_Айша_

І я твоя жона, проте не будеш вчащати так до мене на могилу.

_Мохаммед_

Не спокушай аллаха.
Невідомо, хто з нас до кого прийде на могилу, одно відомо — я від тебе старший, і на багато літ.

_Айша_

Либонь, настільки, як старшою була твоя Хадіджа від тебе.

_Мохаммед_

Так, щось коло того, певне.

_Айша_

Ти взяв її таки зовсім старою?

_Мохаммед_  
_(похмуро)_

Я вже тобі не раз про те казав, та ти й сама незгірше знаєш.

_Айша_

Дивно, чому про се не можна споминати?
Хіба не все одно тепер для неї?
Стара чи молода, бридка чи гарна була вона, коли за тебе йшла, — однаково ж її нема на світі.

_Мохаммед_

Се гріх — радіти так з чужої смерті.

_Айша_

Я не радію...
А скажи по правді, — вона була коли хоч трошки краща, чи все така була, як от тоді, коли вже я її пізнала?

_Мохаммед_
Айшо, навіщо се питання?

_Айша_

Ну, скажи, була вона коли така, як я? _(Нахиляється до Мохаммеда.)_

_Мохаммед_  
_(глянув на Айшу)_

Найкраща ти з усіх жінок на світі, живих, і мертвих, і ненароджених!

_Айша_

Ти завжди думав так?

_Мохаммед_

Як тільки вглядів твою красу, одразу се збагнув

_Айша_

І покохав мене?

_Мохаммед_

Як тільки вглядів!

_Айша_

А чом же ти мене тоді не взяв?
І я ж тебе одразу покохала.

_Мохаммед мовчить._

Тоді жила Хадіджа!..
Ну, скажи, чому при ній не міг ти взяти другу?
Вона була багата, — через те?

_Мохаммед_

В той час я вже багатший був від неї.
І ти не думай, що вона купила мою прихильність грішми.

_Айша_

Ох, якби могла я думать се!..
Але за гроші нікого так не люблять у могилі!
Таж ти гри роки жив у самотині по смерті жінки першої, а потім, як тільки взяв мене, взяв десять інших...
Як і за віщо можна так любити стару, негарну, навіть мертву жінку?
і зневажати гарну, молоду, кохану і закохану, живую?

_Мохаммед_

Не рвися, люба, і не рви мене.
Є таємниці в бога, їх збагнути не важмося.

_Айша_

Скажи! Я хочу знать!

_Мохаммед_

Якби я сам те знав!..

_(Подумавши.)_

От ти сказала: “Стару, негарну...”
І в моїх очах вона ні гарною, ні молодою ніколи не здавалась.
Не скажу я, що я не бачив і не завважав того нічого: я злічив всі зморшки у неї на обличчі...
Літ її мені й сусіди не дали б забути... але в ній щось було... щось вічне, Айшо...
Мені здається, що воно живе, і дивиться на мене крізь могилу, і голосом таємним промовля, і всі мої слова та й думку чує...

_Айша_

А теє “вічне” є в мені, коханий?..
Є чи нема?
Скажи!

_Мохаммед мовчить._

Що ж ти мовчиш?

_Мохаммед мовчки встає і йде з альтанки геть.
Айша падає додолу на килим і ридає в безсилій лютості._

_Ялта, 22.04.1907_
