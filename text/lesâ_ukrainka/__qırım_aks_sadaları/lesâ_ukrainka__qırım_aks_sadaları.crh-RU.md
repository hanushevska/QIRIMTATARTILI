# КЪЫРЫМ АКС САДАЛАРЫ

## ИМПРОВИЗАЦИЯ

Узакъларда орманлыкъта, чайырда  
Нар гуллери атеш киби ачылгъан.  
Дерсинъ атеш опюшлери дудакъта  
Ихтираслы опюшлерге ачылгъан.  
Ал дудакъкъа къонгъан опюшдай...  
Юкъла, меним юрегим! Анда чайырда  
Нар гуллери ачсын кенди эшкъына.

Ярыгедже ели тына, де эсе,  
Дефинелер арасында кезине,  
Гуя ульвий ихтираснынъ нефеси.  
Тылсымлы шу корюшювни дефине  
Бир ашкъ иле гизлей ярыкъ дюньядан  
Летяфетли япракълары арасына.  
Юкъла, меним юрегим! Гедже еллери  
Эссин, тынсын, сарсын юваш дефинелерни.

Пемпе янакъ магнолия сельбиге  
Незакетле, зариф-зариф сарылгъан,  
Бенъзеп, севген ярын корьген келинге.  
Акъ чечеклер зифтай къывыр сачларда  
Титрей. Лякин ёкъ оларда марама.  
Лятиф севги мараманен ортюльмез...  
Юкъла, меним юрегим! Гурь магнолия  
Тюз эндамлы шу сельбиге сарылсын.

Беяз далгъа келир мос-мор денъизден,  
Ве къучакълар ялыдаки шу ташны.  
Бахшыш киби алып келир саильге  
Пияз, нияз, кумюш киби нурларны.  
Ялыдаки ташнынъ къара манълайы  
Парылдады назик севги далгъасындан  
Пияз, нияз, кумюш киби нурланды.  
Юкъла, меним юрегим! Беяз далгъа  
Келип сарар ялыдаки шу ташны.

_1897 с., Ялта_

## МЕКТЮПТЕН ПАРЧАЛАР

_И. М. Сткагъа._

Меним достум! ёргъун шиирге тааджюп эйлеменъ.  
Къафиелер-юкъусыз геджелер къызлары-менден къачалар.  
Везин, гуя, фелек киби бир далгъа,  
Чиль-парча олып кете урулгъанда ташиыкъларгъа,  
Докъузынджы валны, океангъа зиль туткъан  
Къудретли далгъаларны ботен ерде арайсынъыз.  
Энди мени Къара денъиз тюшюнджеге далдыра, —  
Денъиз кийик, фелек киби, не къанун биле, не къаиде.  
Тюневин ачыкъ, сукют саатлерде Ойнай, шувулдай эди.  
Бугунь исе дагъларда рузгяр булутлардан арман баскъанда  
Далгъаларны саильге сакинден ёллай.  
Мен шай да ятар эдим джанлы сувлар узеринде,  
Ялыдаки ташларгъа о,  
Эльмазларны, джевхерлерни джумертликнен аткъанына,  
Кумюш-мавы мейданлыкъ узеринден кечкен,  
Бирден гъайып олгъан  
Алтын булутчыкъларнынъ гульдай кольгелерине,  
Акъ копюклер утанчакъ ёсманынъ череси киби  
Сакинден аллангъанына,  
Беяз марамаларнен ортюнген  
Дагъларнынъ къараргъанына бакъар эдим.  
Дагълар исе раат-раат туралар,  
Оларны къоруйлар саф туткъан  
Юдже, магърур къара сельбилер...  
.....  
Мен даа демин Сизинъ челик киби  
Яхшы этип дёгюльген шииринъизни  
Бир даа окъуп чыкътым.  
Насыл этип Сизге онынъ ичюн миннет бильдирейим?  
Бир шейни икяе этейим, «хуляса»сы исе Сизден.  
Биз Ай-Петриге айланчыкълы Ёл бойлап котериле эдик.  
Дагъ этеклеринде килим киби тёшельген  
Къувурчыкъ баш багълар, багъчалар артта къалдылар,  
Шаирлернинъ энъ севимли дефинелери де,  
Пемпе магнолиялар да,  
Чырмавукъ къучагъында оськен къара сельбилер де,  
Мухтешем, къоджаман чинарлар да корюнмейлер.  
Бизге ялынъыз расткеле эди, койдешлеримиз акъкъайынлар  
Явор, къара эменлер башларыны ёргъун энгенлер.  
Энди олар да узакъта, артта къалдылар.  
Ялынъыз, бизге когемлер, къушкъонмазлар, ювшанлар  
Ёлдашлыкъ япаралар. Бираздан оларда артта къалды.  
Ёл бою тек бор, къум, къызыл ве кокюльтим чакъыл.  
Топракъ чыр-чыплакъ, бир шей осьмей.  
Гуя шималь денъизиндеки бузлыкълар.  
Къургъакълыкъ, бир чёп биле ёкъ, эр шей таш астында.  
Дерсинъ эр шей эбедий апсханеде.  
Кунеш сыджакъ нурларыны беяз борларгъа ягъдыра,  
Рузгяр тоз-думан къопара...  
Ава тынчыкъ... бир ютум сув ёкъ... дерсинъ бу ёл  
Къудретли эджельнинъ юрту — Нирвана ёлу.  
Къаба ташнынъ устюнде Алев киби недир парылдады:  
Балабан бир чечек, гузель, тазе япракъларыны ачкъан,  
Япракъларында чыкълар инджи киби парылдай.  
Ташны — эр шейни енъген, къоджаман эменлерни,  
Баш эгмеген когемлерни эзген ташны яргъан.  
Алимлер бу чечекке ЗахіГга^а, дейлер.  
Биз, шаирлер, урьмет иле онъа ташяргъан десек,  
Оны дефинеден де зияде шерефлесек де ола.

_1897, Ялта_

## ШАРКЪ НАГЬМЕСИ

Дагълар кийди къан къырмызы либасыны  
Ведалашып ал кунешнинъ шавлесинен.  
Тыпкъы шойле, гъамдан янды юречигим,  
Айрылгъанда джандан азиз севгилимнен.

Узакъ денъиз, мавы далгъа узеринде  
Авелене, учушалар чагъалалар.  
Сени къайда, бельгисиз бир ерлердеми  
Акъкъанатлы ойларым, айт, къарасынлар?

Севгилим, сенинъ къайтып кельменъни беклеп,  
Атеш якътым ичимдеки къуллелерде.  
Гъурбет ильден къайткъанда ёл джоймасын, деп,  
Айдынлатсын ёлчыгъынъны денъизлерде.

Эфкярлы ве сим-сия бир фереджеге  
Сарылып, мен сени, нурым, беклейджегим.  
Отуртаджам къара сельби фиданыны,  
Эр кунь онъа козьяшларым тёкеджегим.

Къайтып кельсенъ санъа оны косьтереджем,  
Гульбагъчамда осер къара сельбичигим.  
Юкселир о джамилерге зенгин диярда  
Минарелер узьре къара сельбичигим.

## ХАЯЛЛАР

Та балалыкъ чагъымда мен  
Къальбим иле муджизеге  
Ынтылгъанда, ашыкъ олдым,  
Мен рыцарьлыкъ девирине.

Тааджюпли шей, ойларымны  
Ич де мефтюн эталмады  
Сырнен орьтюк шахзаделер,  
Не де гузель къыраличе.

Бакъмаз эдим ракъибини  
«Теслим ол!» — деп, серип ерге  
Айкъыргъан батырларны  
Тасвирлеген ресимлерге.

Эп ашагъы эне козюм,  
«Ольдюрсенъ де теслим олмам!»  
Деп къычырып ерде яткъан  
Къырджымангъа бакъмакътайым.

Джесюр къызны къувет иле  
Кендисине бойсундармакъ  
Истеген шу киббар рыцарь  
Улу дегиль, о, бир алчакъ.

Эсиренинъ айткъан сёзю  
Юрегиме ятар эди:  
«Сенинъ иле яшамам мен,  
Меджбур этсенъ, ольдюрсенъ де!»

Балалыгъым, алтын деврим,  
Баарь суву киби акъты.  
Лякин эстен чыкъмаз баарь  
Сувларынынъ шырылтысы.

Кяде мени келип тапар  
Эди олар геджелери.  
Ве оларгъа къошулырды  
Мутхиш сытма орьнеклери.

Бакъам эвнинъ таванына,  
Дерсинъ о бир эски зиндан.  
Пенджереде гуя ойнай  
Чечеклернинъ пытакълары.

Пенджеремден эв ичине  
Къайдан кирди къызыл ярыкъ,  
Бельки сокъакъ чырагъындан,  
Бельки янгъындан ышыкъ?

Токътамадан не шувулдай,  
Тертипсиз бир шаматамы?  
Къандамарда атеш бармы,  
Я, шеэрде дженк башлаймы?

Бельки меним къальбимдеки  
Яра инълей явашчыкътан.  
Бельки инълей батыр-рыцарь,  
Даяналмай ярасына:

«Сагъ джан бармы бу сарайда?  
Юреклилер бармы мында?  
Кель, къардашым, чыкъ къуллеге,  
Бакъ бу уруш мейданына!

Бакъ бу уруш мейданына,  
Ким кимни мында енъе?  
Сафларымыз узеринде  
Хачлы санджакъ ельпирейми?

Шай олмаса, — лянет, лянет!  
Къанларымыз сувдай акъсын.  
Тувгъан юртчюн тёкюльмеген  
Буздай къангъа лянет олсун!

Ёкъ! мен эштем бизим сурны!  
Эп янъгъырай къувет иле...  
Къатты сарынъ сиз ярамны,  
Ботен акъкъан къангъа языкъ!..»

Сытма менден чекильгенде  
Шай ойнарды хаялларым.  
Шимди исе? — сытма кетти,  
Лякин кетмей хаялларым.

Нидже кере мен озюмни  
Эсирликте коре эдим.  
Къандалларгъа къандалларды  
Корюнмеген эллер мени.

Элимдеки силяларым  
Парыл-парыл парылдады,  
Лякин мени шу къандаллар  
Къыбырдатмай, эп сыкъарды.

Этраф чым-чырт, дерсинъ сагъыр,  
Къандамарда атеш акъмай.  
Узакълардан эшитильмей  
Сурнынъ кийик седалары.

Балалыкъта хаялымда  
Яшагъан шу батыр киби  
Къычырмагъа истейим мен:  
«Сагълар бармы? Чыкъ къуллеге!

Бакъ этрафкъа, мейданларда  
Корюнмейми санджагъымыз?  
Корюнмесе, мен олерим,  
Кесинъиз къан дамарымны,

Ирмакъ-ирмакъ акъсын къаным,  
Къансызлыкътан мен олейим..  
Хакъ санджакъчюн тёкюльмеген  
Ал къаныма лянет олсун!..»

_Ялта, 18.ХІ.1837_

## ГЪУРБЕТЛИКТЕ КЪЫШ ГЕДЖЕСИ

Кель эглендир мени, Муза, меним севинчим!  
Юрегимде бир сыкъынты бар бугунь акъшам.  
Къайда къалдынъ? Учып келир эдинъ севинип,  
Меним яхшы куньлеримде сени чагъырсам.

Муза

Нафле айтма! мен ёлумны шашырмадым,  
Санъа якъын ерде юрьдим, даветинъни  
Эп бекледим, лякин озюнъ чагъырмадынъ,  
Янъгъыз къалып, сукют иле козьяш тёктинъ.

— О-о, Муза, хатырлама о аньлерни,  
Гъамны уянтма, о, бир къаравул,  
Тыпкъы кийик къуш, — бир аньге юкълап къала,  
Юкъласа да, эр анги шытырдыдан уяна.

Корюнмеген гурь сесли сазынъны сен къур,  
Явашчыкътан бир-биринен теллер сырдашсын.  
Мен де санъа къурулайым, зиль тутайым,  
Ве ойларым алем узьре сербест учушсын.

Муза

Баарь кельсе къайтадан  
Эр шей, эр шей джанлана,  
Дие йырла менимнен,  
Шерефле эр чечекни,  
Шерефле ашкъны,  
Баарь иле кельген ильки севгини.

— Ёкъ, Муза, бу йыр уйгъун янъгъырамай,  
Не ичюндир онъа зиль туталмайым.  
Меним сесим гъам-кедерге сарылгъан,  
Къалдырайыкъ бу тюркюни, сенинъ теллеринъ  
Шенъ нагъмеге къурулгъан...

Муза

Теллер бошашмагъандже  
Башкъа бир йыр башлайыкъ!  
«Аякълар атеш сача,  
Къызлар атешдай ойнай!  
Келинъ сыраланайыкъ!..»

— Бизлер, Музам, бу йырны сыкъ-сыкъ йырламаз эдик,  
Манъа бу йыр эр дайм не ичюндир ят эди.  
Эр кес тюшюп ортагъа шенъ-шерамет ойнагъанда,  
Мен кимсеге косьтермейип козьяшлар тёкер эдим.

Муза

Экимиз тапалмаймыз  
Шенъ акъымлы лакъырды.  
Башкъа йырлар баш язымыз.  
Айды, йырлайыкъ, айды  
Къараман тюркюсини.  
Санджагъыны алып къолгъа  
Къавий тута, онынъчюн  
Азыр эляк олмагъа.  
Къараман олеята:  
Къуршун оны тез тапты.  
Санджакъны эшке-досткъа  
Шай диеерек узатты:  
«Мен тик туттым, энди сиз тутынъыз оны къатты».

— Аман, Муза, бу тюркю тыпкъы сувукъ силядай,  
Эм джесарет уянта, эм аджувлар къозгъай,  
Батырнынъ ольгенини айтасынъ сен бу йырда  
Мен исе хафифлигим тюшюнем ойларымда.  
Аля даа хастайым, батырлыкъкъа чагъырма.  
Тотлу къында юкълагъан къылычны уяндырма.  
Мен эфкярлым, раатлыкъкъа олдым бираз зар  
Риджа этем юрегимде ачма тазе яралар.

Муза

Мевхумсынъыз сиз, адамлар! къальблеринъиз хаста!  
Эр бир шейни тутасынъыз аджувлар сарымында.  
Бир хатырла, бир вакъытлар мусеффа айдын танъны  
Менимнен сейир эттинъ тувгъан кокюнъ астында.  
Бу диярда эфкярлы, гъамлы къара сельбилер  
Ойле пек орьтелерми, кокнинъ лятиф чересини.  
Айса нечюн эвелькидай сенинъ йырларынъ  
Юксек учып, сербест опьмей кокнинъ мавы къуббесини?  
Гъам-кедеринъ шу зинданнынъ дивары киби  
Сени сарып алгъан алтынбашлы бир дагъдамы?  
Кес сесинъни меним акъкъу киби сонъ йырым,  
Акс алда узюледжек сонъки телим сазымда.

— Токъта, Муза, опькеленген киббар мабуде!  
Сенинъ на'умют йырынъ нафле ерде янъгърай.  
Сонъки телинъ узюльмезден эвельдже меним  
Апансыздан, бирден патлар, сёнер юрегим.  
Хатырла сен, булутсыз, айдын яз геджесинде  
Сельбилер арасында йылдызлар янгъаныны.  
Бизим бутюн хаяллар хафиф олсалар биле,  
Хатырлатыр эди дюльбер къадын ясыны.  
Барсын энди къалын туман перделери  
Орьтсе орьтсин кокни эм де меним къальбимни.  
Танълар дайм парылдайджакъ бизим йырларда,  
Олар анда къалдырдылар шавлесини.

Сен хатырла, йырлар айтып саарьлерни  
Къаршыларкен танъ атарды ошап алтынгъа.  
Селямлар кунешинден денъиз байыла эди,  
Нагъме барып етер эди о бир ялыгъа.  
Барсын, энди кунеш киби батсын бахт,  
Къарарды, морарды ягъмурлы геджелер.  
Ярын кене пенджеремде кунеш корюнеджек,  
Ихтираслы къальб йырлайджакъ этип седжделер.  
Сен хатырла, о куню къая уджунда  
Къурумгъа бакъып бирге тургъанымызны,  
Далгъаларнынъ тюркюсини эзберлер эдим,  
Сен исе динълердинъ онынъ йырыны.  
Барсын, мени аджджы эфкяр зеэрлесин,  
Лякин йырда эр зеэрге дерман бар.  
Биз динълердик далгъаларнынъ йырыны,  
Бу йырны бир динълеген дайм хатырлар..  
Хатырласа, кунеш батып дагъларны  
Атеш киби либасларгъа сарарды..  
Чайырда нар гуллери парылдар эди,  
Меним исе юрегимде йырлар янарды.  
Барсын, меним йырларым ве гульбагъларым  
Юкъласынлар сарылып къышнынъ тюшюне.  
Баарь кельсе йырларым, нар гуллери  
Янъы атеш киби янар, парылдар кене!

_Ялта, 15.12.1897_

## ИФИГЕНИЯ ТАВРИДАДА
(Драматик левха)

Вакъиалар Тавридада, Партенит деген ерде,
Артемида Таврическаянынъ ибадетханеси огюнде олып кечелер.
Денъиз ялысы.
Денъиз къаялы ялыгъа келип урула.
Чыплакъ, кийик, къызыл, кульренк къаялар, оларнынъ артында гурь чытырманлыкъ иле къаплы ёкъуш: дефинелер, магнолиялар, зейтун тереклери, сельбилер дагъ орманына къошулып кетелер.
Учурым башында кичкене яры дайре шекилинде бир субетхане.
Ибадетханеге алып кельген сокъачыкълар ёкъушта тереклер арасындан агъарып туралар.
Сол тарафта, мейданлыкъта къалын, юксек багъаналары, кенъ басамакълары олгъан Артемида ибадетханесининъ къоджаман порталы корюне.
Ибадетханеден бираз авлакъта эки къара сельби арасында юксек пьедестал устюнде Артемиданынъ эйкели тура.
Пьедесталнынъ узунджа тарафы бираз чыкъыкъча, седждегяхкъа бенъзей, бираз юксекче ерде атеш яна.
Ибадетханеден денъизге тараф мермернен тёшельген басамакълы сокъачыкъ узангъан.
Ибадетханеге устлеринде беяз либаслары, башларында ешиль чемберлери олгъан таврида къызларынынъ хоры кирип келе.
Къызлар чечеклер, чемберлер, тёгерек, ялпакъча синилерде чавдар ве туз, гугюмлерде шарап ве зейтун ягъы, къаделер алып келелер.
Къызлар эйкельнинъ пьедесталына чечеклер ве чемберлер къоялар.
Ве йырлайлар.

_КЪЫЗЛАР ХОРЫ КЪЫТЪА_

Тылсымлы мабуде. иляхий Артемида,  
Санъа шан-у шерефлер!  
Ташдай сувукъ, улу, пак, айдын мабуде,  
Санъа шан-у шерефлер!

Мабуденинъ парылдагъан дюльберлигине  
Сюрбетлердже козьтиккеннинъ алына языкъ.  
Мабуденинъ тер-темиз, пак либасына  
Кирли къолнен токъунгъаннынъ алына языкъ  
Ай нурындан асыл олгъан кольгелер  
Онынъ бойле сыфатындан гузель корюнир,  
Оны догъмуш анасы биле танымаз,  
Танып олмаз эдлядыны, танып оламаз.

Севимли Тавриданынъ къавий бекчиси,  
Санъа шан-у шерефлер!  
Кучьлю, аджув бильмез Окълар мабудеси  
Санъа шан-у шерефлер!

Ифляс сёзнен шу раимсиз мабудени  
Ашшалагъан киббарнынъ алына языкъ  
Мабуденинъ аягъына магърур башыны  
Эгип седжде этмегеннинъ алына языкъ  
Ай нурлары дерин-дерин океаннынъ  
Астына барып етмезден эвель  
Артемида окълары барып тапарлар  
Шу сюрбетнинъ атеш киби юрегини.

_Ибадетханеге устюнде узун либас, манълайында кумюш диадемасы олгъан Ифигения кирип келе._

Мабуденинъ энъ гузель кяхинеси келе-  
Онъа бизим седждемиз!  
Онъа седжде этейик, оны бизге багъышлады  
Мабуденинъ кендиси.

Узакъ, сырлы улькелерден оны бизге  
Артемида кетирди.  
Улу къызнынъ эр бир шейи бир сырдыр,  
Несль-и заты, къавми, исм-и шерифи.  
Артемида геджесинде азиз орманда  
Гизли къурбан чалгъанымызда  
Мабуденинъ озю кумюш нурлар ичинде  
Оны бизге косьтерген эди.

_Бу арада Ифигения бир къызнынъ элинден буюк къадени, дигер къызнынъ элинден касаны ала, учюнджиси къадеге шарап, дёртюнджиси касагьа ягъ тёке. Ифигения шарап ве ягъны атешке тёке, сонъра къызлар синилер устюнде кетирген чавдар ве тузны седждегяхкъа сепе._

_ИФИГЕНИЯ_  
_(къурбанлыкъ мерасимини эда этерек)_

Эшит мени, улу мабудем!  
Динъле меним сёзлеримни!  
Экинди къурбаныны ниязнен къабул эйле.  
Далгъаларда джоюлгъан денъизджилерге  
Ёл косьтересинъ сен,  
Бизим де къальблеримизни айдынлат!  
Седждегяхынъ алдында сени шерефлеп,  
Къальбен, вуджуден, фикрен пак олып,  
Бизлер турайыкъ.

_ХОР_

Шан-у шереф санъа!  
Кумюш тахтлы,  
Бакъий нурлы,  
Муджизане къудретлисинъ!  
Шан-у шереф санъа!

_ИФИГЕНИЯ_

Сен заферлисинъ, айдын окъларнен  
Душмандай геджени енъесинъ, —  
Нурлы ниязынъа сар бизни!  
Эребнинъ гизлиден ёллагъан ырымыны  
Енъмеге ярдым эт бизлерге!

_ХОР_

Шан-у шереф санъа!  
Кумюш тахтлы,  
Бакъий нурлы,  
Муджизане къудретлисинъ!  
Шан-у шереф санъа!

_Ифигения къаде ве касаны къызларгъа къайтарып бере, элинен ишмар эте ве къызлар ибадетханеге кетелер. Яхшыджа янсын деп, Ифигения седждегяхнынъ атешини къарыштыра, о якъ бу якъыны тюзете._

_ИФИГЕНИЯ_  
_(озь-озюне)_

Къызларнынъ ар-намусыны къоругъан  
Кумюш юзьлю, ферасетли мабуде,  
Озюнъ бизге ярдым эйле!

_(Седждегях огюнде тиз чеке ве къоллларыны джайып, эйкельге узата)_

Афу эйле мени, улу мабуде!  
Сёзлер меним леблеримде,  
Юрегимде ёкътыр олар...

_(Еринден тура, седждегяхтан чекиле ве денъизге бакъа)._

Къальбимде исе тек сенсинъ  
Дар-дюньяда екяне, севимли тувгъан улькем!  
Омюримде энъ гузель шейлернинъ эписини  
Санъа бермеге азырым, меним Элладам.  
Ватан, шан-шереф, генчлигим, севгилим  
Эписи анда, денъизлер артында къалды.  
Озюм исе мында, гъурбет ильде  
Гадес чёлюнде, ёлун джойгъан, унутылгъан  
Бир адамнынъ кольгеси киби юрем,  
Эфкярлы, кедерли, зайыф, къара бир кольге...

_(Анакъапынынъ басамакъларындан эне, багъанагъа таяна)_

Буздай сувукъ мермер — олгъаны шу!  
Эвель насыл эди? башымны къоярдым  
Севимли анамнынъ кокрегине,  
Ве динълердим юрегининъ урувыны...  
Алтын сачлы кадячыгъым Орестни  
Белинден къучкъанымда башым айланырды...  
Летанынъ къызы, Аполоннынъ аптеси!  
Бу сёзлерчюн афу эйле коленъни!..  
Еллер хабер кетиргейди манъа андан,  
Сагъ экенми меним иззетли бабачыгъым,  
Аначыгъым... аптечигим Электра,  
Бельки эвленгендир? Я, Орест?  
Заферлер къазанадыр. Онынъ алтын сачлары  
Янында зейтун япракълары къопармакъ эйидир.  
Мукяфатны чевиклик ичюн алмаз,  
Диск ичюн алыр эди, чюнки чевиклик ичюн  
Алыр эди мукяфатны Ахиллес. Сагъ экенми, о?  
Меним Ахиллесим!... Энди о, менимки дегиль,  
Анда бельки, эллин къызы, я да троя эсиреси  
Оны озюнинъки саядыр... О-оо, Артемида!  
Мени озюмден къорчала, озюмден къорчала!

_(Ифигения ерге чёке ве къара сельби астындаки басамакълардан бирине отура)._

Гъамлы къара сельбилер бирден шувулдадылар!  
Кузь рузгяры... Тезден о, къыш елине дёнеджек,  
Орманлыкъта кииик-кииик улуиджакъ,  
Денъиз узьре къар-боранлар котериледжек,  
Денъизнен кок бир-бирине къарышаджакъ!  
Мен исе хафиф атеш башында отураджам,  
Къальб ве вуджуд агърысына даянаджам;  
Анда исе, бизим узакъ Арголидада  
Бакъий баарь, севгилерле чечек ачаджакъ,  
Арголид къызлары багъчалыкъта ойнайджакъ,  
Анемона, мелевшелер джыйяджакълар,  
Ве, бельки де... бельки кенди йырларында  
Тувгъан юрту ичюн эрте эляк олгъан  
Шан-шерефли Ифигенияны да анъарлар.  
О-оо, раимсиз Мойра, факъирлернинъ устюнден  
Кулип сефа сюрмектен насыл файда коресинъ?!.  
Токъта, ихтираслы къальб тынчлан, текябурым  
Мабуделерге къаршы адий инсан кетерми?  
Топракъны яргъан ве шемшекке сахип олгъан  
Неснелерге къаршы аякъланмакъ олмаз.  
Биз балчыкътан яратылдыкъ... Я, бизни ким яратты?  
Бизге джанны ве мукъаддес атешни ким берди?  
Сен, Прометей, бизге эстен чыкъмайджакъ  
Улу мирас къалдырдынъ! Киббар олимпчилерден  
Алып бизге берген къыгъылчымларынънынъ  
Сыджагъыны мен къальбимде ис этем,  
Меним тувгъан Элладамнынъ шаны, шерефи ичюн  
Озь джанымны къурбанлыкъкъа бергенимде  
Баш эгмеген янгъынларнынъ алевидай  
Къурутты о, козьлеримнинъ яшларыны.  
Ифигенияны шанлы эджельге джеткенлеринде  
Сизлер, козьяш тёккен эллин ёсмалары,  
Энди сизлер тёкмейсинъиз козьяшларны  
Джариенъиз беднамлыкъта* сёнер экен.

_(Седждегяхнынъ къаршысында тура.)_

Не ичюн сен мени, мабуде, къорчалап  
Узакъларгъа, гъурбет ильге алып кельдинъ?  
Элладанынъ нефретини бастырмакъ ичюн  
Санъа эллин къызынынъ къаны керек олдымы?  
Не ичюн сен ёл бермединъ къан тёкмеге?  
Мына, къан, ал. О, сенинъдир, мабуде,  
Ал, бу къанлар дамарымны якъмасын!

_(Седждегяхнынъ артында яткъан къурбан пычагъыны ала, япынджасынынъ огюни ача, пичакъны юреги устюне тирей ве бирден оны ашагьы ала)._

Ёкъ, бу Прометейнинъ торнуна ляйыкъ дегиль.  
Эджель деген эджельнинъ юзюне тик бакъкъанлар  
Эр бир шейни джесюране къаршыларлар!  
Тувгъан юртнынъ шан-шерефи ичюн онъа —  
Артемидагъа бу улькеде шан-шуретсиз,  
Аилесиз, эвсиз-баркъсыз яшаяткъан  
Ифигения киби къурбан керек олса,  
Барсын шай олсун,

_(Башыны эфкярнен эгип, денъиз бетке кете, денъизге алып тюшкен мердивеннинъ энъ юксек басамагьы устюнде токътала, огюнде ачылгъан манзарагъа бакъа)._

Меним тувгъан Аргосым!  
Бу ерлерде яшагъандже сенинъ багърынъда  
Юз кере ольмеге разым. Стикс ве Летанынъ  
Сувлары юртума олгъан асретимни  
Сёндюралмазлар! Бахшышынъ пек агъыр, Прометей-баба!..

_(Яваштан сакин адымларнен ибадетханеге кирип кете.)_

Villa Iphigenia. 15.1.1898

## КЪЫШ БААРИ

Этраф чым-чырт ве сукют, гуя керчектен баарь.  
Кяде бир кок айнынъ ярыкъ нурындан парылдап ала.  
Беяз булутчыкълар де кумюш, де алтын ренкке кирелер.  
Шох булутчыкъ ай юзюни къапаткъанда дерсинъ о,  
Узакътаки коккъушагъы нурынынъ орьтюсинен орьтюне.  
Нурлар парча булутчыкълар арасында ойнайлар.  
Дагъларнынъ устюндеки къарлар ойле парылдай ки,  
Гуя ана-мына дегендже атеш киби янаджакълар.  
Сёнюк ренкли кумюшдай парылдай эвлернинъ дамлары,  
Кольгелер балконлардан, пенджерелерден айрылалар,  
Оларнынъ арасында сельбилер сарай къуллелери киби тура.  
Магнолиянынъ кенъ япракълары къатып къалгъан,  
Къуюлгъан агъыр кумюшке бенъзейлер;  
Латанияларнынъ кольгелери  
Йылтыравукъ мермер басамакъкъа узангъанлар.  
Дефинелер гуя тылсымлы, япракълары буз кесильген,  
Багьчада сукюнет, шеэрде сукюнет. Энди кеч мааль.  
Анда, юкъарыда, эвлерде чыракъларны сёндюрдилер,  
Пек азлары къызыл алтын киби яналар. Этраф чым-чырт.  
Тек, дагъларда козьге корюнмеген озен чыгъырыкъ киби  
Гъычырдай, онынъ йыры кяде бир тына, зорнен эштиле...  
Кяде, сокъакъларда адамлар кольге киби кечип кетелер,  
Узакъта, денъиз хаял киби лятиф-лятиф авелене,  
Туманлар юкъсырагъан вадийни енгиль мараманен орьтелер.  
Этраф чым-чырт ве джыллы... Юкъу да кельмей, иш де кетмей.  
Мен геми когертесидай узун, юксек балконымда юрем.  
Мындан дагълар корюне, кок къуббеси ве узакътаки денъиз.  
Бу ерден ойларым бутюн улькелерге къолай учып кетелер..  
Эппейи юрьдим шайтип, хаялларым ве ойларым  
Индже юмакъ киби узана, де узюле, де къайтадан токъула.  
Ойларым тувгъан юртума сыкъ-сыкъ учып кетелер, —  
Юртум анда, дагълар артында къарлар, бузларнен ортюльген.  
Андаки дагълар да, сокъакълар ве эвлер де башкъаджа.  
Тек шу ай оларны шу аньлерде ярыгъынен айдынлата анда.  
Ким юкълай? Ким юкъламай? Кимнинъ пенджересинде ярыкъ бар?.  
Бирден козь алдыма буюк, мутхиш бир бина джанлана.  
Къапыларында агъыр килит, къаравуллар, юксек къоралар,  
Къора артында сизни, достум, зинданда корьдим.  
Не, сиз бу дакъкъаларда юкъламайсынъызмы?  
Ай демир пармакълыкълар арасындан кечип бош диварларны  
Сувукъ ве хафиф нурлар иле айдынлатмаймы? Бельки, сиз  
Пенджереден шеэр, сокъакъ дагъларны корьгендирсинъиз.  
Юкъу кельмей, иш де кетмей, гедже ярыкъ ве пек узун...  
Бирден балкондан чыкътым ве къапыларны къапаттым.  
Багъчамда мен озюмни не ичюндир агъыр дуйдым.  
Шафакълар титредилер, ве, кок морарды,  
Бельки, туман ортюльгендир, бельки бакъышым денъишкендир...

_Ялта, 1898_

## * * *

_С.М.-нинъ хатрасына_

Битмез-тюкенмез лафлар энди узюльди,  
Юрегимде узюльген бир тель киби  
Энди титрей. Бир дане сёзден энди  
Къальбимде корюнди табутнынъ тюбю.

Агъыр тюштен эзильген гъам уянды,  
Пельван киби турып етти коклерге,  
Гъам туташты, океандай шувулдады  
Бенъзеп мутхиш янгъын ве алевлерге.

Ох, бу янгъын биревлерге кучь бере,  
Тиранларнынъ Бастилиясыны къыра.  
Сербестликни къандаллардан къуртара,  
Менде исе о, сёзлери уяндыра.

Достум! Индеп оламайым мен энди,  
Узеримде ята шойле бир лянет.  
Агъыр кунни къаршыларым сёзлернен,  
Сёзлер янърай, ой-фикирим толу дерт.

Лал ве сагъыр вакъыт меним янъгъыравукъ  
Ойларымны тындыралмай, олар янърай.  
Эллерини эсирлердай къыбырдата,  
Эллеринде зынджырлары шакъырдай.

Анда эр шей узеринде сукюнет изи,  
Шикяетлер ве йырлар санки басыкъча еллер,  
Агълав-сызлав ве лянетлер эзик ерлерде  
Инсанларгъа тек къандаллар сесленелер.

Бар сес иле шакъырдасын къандаллар,  
Оларны мен сустырмайджам. Бу къамерни  
Уянтаджакъ, тепретеджек яраларны,  
Инсанларнынъ ёсун баскъан къальблерини.

Эгер анда инсанларгъа хатырлатса  
Эди олар эзиетте яткъанларны,  
Апсхане, зинданларгъа атылгъанларны,  
Джинасирлер къолунда булунгъанларны;

Къандалларнынъ шакъырдысы Перун киби  
Ура бильсе эди юкълап къалгъан къальблерни  
Тынч юзьлерни ортьсе эди утанч, ар иле,  
Хатырлатса эди: силях беклей аскерни.

Шу силяхлар дженкке кирген олса эдилер,  
Бурчакъ-булут киби йырлап энсейди коктен,  
Къандалларнынъ шатырдысы, ве бойле сёзлер  
Шунда сусар, тынар эди озю-озюнден.

_14.VII.1898_

## САХРАДА

Танъры деди: «Манъа интикъам лязим!  
Танърынынъ кераметине инангъан  
Оны коралмаз. Сизни ишанчсызлыкъ зеэрледи,  
Сизлер олюп битмегенинъиздже меним  
Халкъым мукъаддес топракъкъа бармаз!»  
Танъры кенди велисинен буны айттырды.  
Танърынынъ сёзлери сахра узеринде  
Сада киби гъам-кедерли уча эди. Сонъра вели  
Дагъ устюне чыкъты, кенъ, азиз топракъкъа  
Узакътан бакъмакъ истеди, кери дёнмеди.  
Биз янъгъыз къалдыкъ лал сахранынъ ичинде.  
Энди къайда ёл тутмалы? Шаркъкъа? Гъарбкъамы?  
Шимальге? Дженюпкеми? Энди эпси бир!  
Туфан келип эпимизни алтын къабирге  
Комер, дие оны беклеп ятсайдыкъ джыллы къумда.  
Я анавы, балалар, анавы сабийчиклер. —  
Оларгъа языкъ. Я, олар сахрада  
Ачлыкъны, сувсызлыкъны яш чагъындан билип,  
Ач эджельден ольмек ичюн догъулдылармы?  
Юректеки ишанчсызлыкъ махлюкъыны юкълатып,  
Эджельнинъ козьлерине джесюрликнен бакъып,  
Козь къарары адымлармыз къумларда.  
Биз неден къоркъайыкъ? Мейюслик якъа къальбни  
Юкъунчлы хасталыкъ киби, къыра инсанларны,  
Къальбни тилим-тилим догърай кескин къылычтай.  
Вели ольди! Бизни дерсинъ яшын урды.  
Ким бизим ёлбашчымыз? Хаял да узакъларда,  
Сахрадаки сагъын киби, онъа етильмез.

Бири къалмай эпимиз алдыкъ озь джезамызны.  
Бойле бир дешетли агъыр джезагъа  
Огъраталмаз Адонайдай мутхиш мабуде.  
Айды, кетейик! Мезкюр аджджы истираплар  
Исе бизим къалгъан бутюн несиллернинъ  
Айдын, эмин макъсадларгъа алып баргъан  
Ёлларыны къыскъартыр!

_9.IX.1898_

## УКРАИН ЭДЕБИЯТЫНЫНЪ ЮЗ ЙЫЛЛЫКЬ ЮБИЛЕЙИНЕ

Эр бир джемиетте, эр бир улькеде  
Шойле бир хатыра яшай: къадимде  
Олгъан алтын девирлер.  
Ляйыкъ олгъан алемгирлер иззетине  
Сёз ве тюркю, эм тек шайр къабрине  
Къоюлмазды чемберлер.

Къырал динълеп дебдебели одаларны  
Шаирлерге ёллар эди мукяфатларны,  
Шурет йипи къыралдады.  
Бом-бош станслар, бортюк-борткж мадригаллар  
Язгъанлар да мукяфатсыз ич къалмазлар,  
Эр шей хаста гъурурдады.

Сарайдаки пемпе киби ханымлар да  
Саналарда ойнайлар эп, оюнджакъдай,  
Шан ве сакин омюр тилеп.  
Къыраличе алтын таджын котерирди,  
Юксек тахттан ерге энер, тюшер эди,  
Шаирлерни мефтюн этип.

Мабудеге тенъ келирди бу шаирлер,  
Магнат-панлар сюрюсинде кезинелер,  
Козь къамаша бай либастан.  
Башларында дефинелер, гуллер ачкъан,  
Дерсинъ джеми тикенлери кумюш, тунчтан,  
Къандаллары биле алтындан.

Шай... эр улькеде бардыр дженнет хатырасы!  
Тувгъан улькем, зор оларны сенде булмасы!  
Гетманларны шанлай эди шаирлер.  
Гетманларгъа багъышлап йырлар яздылар,  
Оларнынъ ады къайда? Къайда къалды мезарлар?  
Къайда къоюладжакъ чемберлер?

Олар бортюк дебдебеден къачындылар,  
Козьлеринде янды башкъа арзу, хаяллар,  
Сарайларгъа узанмады ёллары.  
Ода дегиль, халкъ ойларын олар яздылар,  
Стансыларны дегиль, назик ёсмалар  
Бахшыш киби алды йырларын.

Шу бакъий йырларны бир мирас эттилер  
Алдылар оларны арттан кельген шаирлер  
Девам этип эдждат ёлуны.  
Оларны ич бир кимсе имае де этмеди,  
Оларны корип, кимсе тахттан вазгечмеди,  
Узатмады мактав къолуны.

Манълайларын безетмеди дефне чембери,  
Тикенлерин алтын, гульнен орьтмедилер,  
Янъгъыз эди дертте шаирлер.  
Устьлеринде алтынсувлы джуббе ёкъ эди,  
Эллеринде шакъырдагъан къандаллар энди  
Алтын, кумюш дегиль эдилер.

_1898_

## ШИИРИЕТ ТАНЪЫ  
_Импровизация_

Явуз туманлардан, дешетли гъамдан кечип  
Нур сачасынъ манъа, меним танъым.  
Къаранлыкъ геджеде атешдай турып  
Къара, къайнакъ денъизде манъа ёл ачтынъ.  
Ёргъун козьлеримни умютнен мефтюн эттинъ,  
Сен эр шей эдинъ, меним танъым!  
Кимсинъ, хаял, тюшсинъми? Мен бильмейим.  
Мен тек санъа инанам, сен омюрлик иманым.  
Оны къырсам, эбет, озюм къырылырым,  
Мени эзер явуз къаранлыкъ.  
Сен мени аят ичюн уянттынъ,  
Меним козьлеримни ачтынъ,  
Бирден къанатландым ве коклерге учтым,  
Нур тёшельген ёллар мени котерди юксеклерге,  
Юксеклерге, юксеклерге,  
Меним нурлы йылдызчыгъым тюз нур сачкъан улькелерге.  
Бахт ве яныкъ бирдай лятиф олгъан улькеге,  
Тебессюм ве козьяш бирдай айдын улькеге,  
Башлар иззет иле седжде эткен улькеге,  
Бахтсыз анда йырнен агълай, бильмей козьяш тёкмеге.  
Мен эртеми, кеч олерим дие къоркъмайым,  
Аджайип алемни терк этерим, дие къоркъмайым,  
Анда сёнип кетер омрюм, дие къоркъмайым,  
Барсын, анда сёнсин меним омюр чырагъым.  
Меним танъым! дайм айдын олур нурларынъ,  
Башкъа шаирлер мени шерефлейджек,  
Башкъа тюркюлер коклерге етеджек.  
Сербест, магърур, джесюр йырлар  
Екяне аккордгъа бирлешеджек  
Ве коклерге, бакъий гузеллик  
Олгъан ерлерге авеленеджек.  
Меннен олюп кетмеген о йыр  
Айгъа дёнип, оларгъа сесленеджек.

## АЙЛАНМА

Тувгъан улькем! ах, узакъларда къалгъан хаял!  
Ойларым эп санъа тараф учалар.  
Умют хаял сюргенинден эм къувана, къоркъалар,  
Озь юртуна умютнен шай уча къушлар.

Олар озьлер иле даа иырланмагъан иырларны  
Алып келеджеклерини тюшюнмейлер.  
Гъам-кедерге толу къаранлыкъ улькеде  
Яшын киби парылдайджакъ тюркюлер.

Бир заманда шай олгъанды... дефаларджа олды  
Мен гъурбетке ишанч арап кетер эдим.  
Тувгъан юртта манъа олар етишмей эди,  
Яш кучюмни янъартмагъа истедим.

Башкъаларнынъ арасында яшар экеним  
Кечкен анни къайтармакъны хаялландым.  
Лякин къайтып кельген ань озюнен бирге  
Кетирирди тикенли чалыларны эр дайм.

Ильк селямлар — силях киби парылдай,  
Сынъырларнынъ ильтифатсыз атешлери...  
«Кери къайта я сюргюнге кетемизми?» —  
Суаль бере эди манъа ойларым, тюркюлерим.

Тувгъанлашкъан эсаретнинъ таныш дивары  
Кене мени тыгъыз-тыгъыз сарып ала.  
Ве анда догъгъан эр анги сербест тюшюнджем  
Гъам-кедерли эсиредай агъарып къала.

Анда, явуз къаст мелеги, зинданлар рухы,  
Мени атеш бакъышларнен эп уте.  
Меним дагъ къарталыдай пак арзуларымны,  
Тигъ-у сертиз* иле айдай ушкюте.

Янъы, даа йырланмагъан йырларым  
Яраларнынъ арасындан инълейлер.  
Къасеветли ойларым чыракъкъа кельген  
Къанат къакъа дерсинъ олар перванелер.

Ягъмулар астында япракъсыз орман киби  
Дефаларджа турдым опьке, элемде.  
Дымма сагъыр геджелери олгъаны киби  
Козьяшлардан ер къалмады къальбимде.

Шунда манъа ишбу гъурбет топракълар  
Бакъий баарь улькеси олып корюнди.  
Дерсинъ кузьде урькек къушчыкъ джыллы иллерни  
Зар-зорунен хаялсырап, арзгъа бурюнди.

_5.VI.1899_

## УНУТЫЛГЪАН КОЛЬГЕ

Таш юрекли Данте, флорентия къувгъуны,  
Орта асырлар къаранлыгъындан чыкъа,  
Онынъ йырлары да о девирлерге бенъзей,  
Оларны о, шеэр янындаки орманлыкъта  
Муджизевий хаялларнынъ хаосында тапты.  
Кимнинъ рухы орманлыкъта, чалылар арасында  
Ич бир вакъыт чечек осьмеген ерлерде  
Онынъ иле кетмеге джурьат этти?  
Чечеклерни джыйып чембер ясады,  
Ювундырды сырлы Стикснынъ сувларында.  
Коктен энген чыкълар иле оны сувлады,  
Ве гузеллер гузели Беатриче Партинарининъ  
Тазе къабирчиги устюне къойды.  
Бир кереси Беатриче кульген эди устюнден,  
Даа бир кереси кечип кетти, атта бакъмады,  
Учюнджи кереси Данте севгилисининъ  
Табутта къыбырдамайып яткъаныны корьди.  
Беатриче онынъ ичюн бир кунеш эди,  
Ярыкъны, къуванчны, аятны кимге  
Ве неге бергенин бильмеген кунеш эди.  
Нурлы кунеш баткъан олса да  
Къаранлыкъ эфкярларда оны унутмады,  
Не эвнинъ сыджакъ оджагьы башында,  
Не ерде, не джехеннем, не де дженнетте  
О, озюнинъ Беатричесини унутмады.  
Йырларынынъ екяне бикеси де одыр.  
Къальбен, фикрен яшагъан улькесинде  
Ондан башкъа бир къадын тапалмагъан,  
Онъа энъ гузель чечеклерден ойле чембер орьди ки,  
Башкъа къадынлар бойле чембер ич корьмедилер.  
Данте ве Беатриче — бакъий чифтлер.  
Эджель-и на-гехан* оларны айыралмады.  
Эй, мевхум, чийхаял, сен не ичюн манъа  
Насылдыр бир факъир, начар симаны косьтересинъ.  
О, оларнынъ арасында кольге киби турып, къалтырай,  
Гуя байылгъан бир адамнынъ тюшю киби ренксиз.  
Онынъ башында не чембер, не де тадж бар,  
Онынъ бети мараманен ортюльген,  
Дерсинъ марама дегиль, къара туман. Я ким о?  
Оны ич бир шайр даа шерефлемеди,  
Ич бир рессам онынъ ресимини чызмады.  
О акътаки хатыра тарихларынынъ тюбюнде,  
Деринликте пайынозю ята. Кимдир о?  
Бу Дантенинъ рефикъасы. Ондан фаний дюньяда  
Башкъа бир ад къалмады, дерсинъ балалыгъында  
Онъа ад бермегенлер, адсыз юрешай берген.  
Ишбу къадын ёл косьтерген йылдыз дегиль эди,  
О, онынъ артындан садыкъ кольгедай юрьди,  
О, исе «бахтсыз Италиянынъ» джетемен йылдызы эди.  
О, бир тилим отьмекни онынънен пайлашты,  
О, исе биревлернинъ эвинде онъа оджакълар якъты.  
Дефаларджа онынъ къолу таянч къыдырып,  
Онынъ омузларына таянгъандыр ки, затен:  
Онынъ шаирлигини урьмет этер, къыйметлерди,  
Лякин ондан бир нурчыкъ алмакь ичюн  
Эллерини ич бир вакъыт узатмагъан эди.  
Шаирнинъ козьлеринде къыгъылчымлар сёнгенде  
Онынъ козьлерини иляхий эллеринен къапатты.  
Иште, санъа садыкъ кольге! Я, онынъ омюри,  
Шахсий такъдири, къуванчы, гъамы къайда?  
Тарих суса, лякин ойларымда корем мен  
Къасеветлер, беклевлер ичинде кечкен янъгъыз,  
Эфкярлы, кедерли куньлер чокъ олгъан эди,  
Къасеветдай къап-къара, мухтаджлыкъдай уп-узун,  
Геджелернинъ козьяшыны корем мен. Ве, дерсинъ ки,  
Инджи киби чыкъларгъа бенъзеген козьяшларгъа  
Басып, шурет диярына кечип кетти Беатриче!

## * * *

Джазибедар гедженинъ хукми алтында  
Орталыкъта эр бир шей сусып къалгъанда  
Иш япмагъа пек севем бойле заманда.  
Козь корьмеген седждегяхым къаршысында  
Пайынозюм гъалибане, магърур отурам,  
Тантаналы ибадетни къунтле башлайым.  
Дакъикъалар учушалар — къулакъ асмайым,  
Ярыгедже къанат къакъа — не гузель аньлер,  
Ойле къакъа, та сукюнет тепренип ала,  
Къолумдаки къалем чапа-чапкъалай.  
Выз-выз кече саатлер — къаерге ашыкъалар?  
Кузь геджеси манъа бунджа къыскъа корюне.  
Узакъ сюрген юкъусызлыкъ къоркъузмай мени.  
Эвеллери олгъаныдай мени джурьатсыз  
Къара эли иле мени тахдид этмей, аксине  
Яп-яш хаял киби сакин-сакин чеке озюне.  
Мен байылам, юрек бахттан талпына,  
Ойлар алтын чечеклердай япракъ ачалар.  
Санки дерсинъ кимдир манъа бираз эгилип,  
Сёйлей дюльбер, муляйим, йымшакъ сёзлерни.  
Атеш киби чытыр-чытыр яналар сёзлер,  
Йылдырымдай айдынлатып фикр-и-оюмны.  
Танъатарда азбарларда гедже къоюра,  
Кельген куньдюз ярыгъынен оны махджюп этмесин,  
Дие эвде шам-чыракъны сёндюрмек керек.  
Шам-чыракъны сёндюрем мен, лякин козьлер яналар,  
Танъярыгъы пенджереге кульренк бакъышнен  
Яваш-яваш назар ташлай, эвдеки шейлер  
Башлагъанда корюнмеге зулмат ичинден  
Юкъу сарып ала мени, баса багърына.  
Сабах эрте корем кенди буллюр кузьгюмде  
Ышылтылы козьлеримни, сёнюк бетимни.  
Ойларымда исе гуя теляшдай, балалыкъта  
«Перелесник» акъкъында эшиттигим эфсанелер  
Ялт-ялт этип кечелер. Кимерде битай  
Айтыр эди бизлерге, кичкене балаларгъа:  
«Бир вакъытлар яшар эди биперва ёсма...»,  
Иште, биперва ёсма узундан узадие,  
Седждегяхнынъ къаршысында, керья башында  
Отургъан, чанъларгъа къулакъ салмагъан,  
Ибадетни унутып, юкъламагъа ятмагъан.  
Шунынъ ичюн де гедже «перелесник» бир кольге  
Олып дегиль, бир йигит къыяфесинде кельген,  
Къош къанатлы йылдыздай кирген къызнынъ  
Балдай татлы сёзлеринен башыны айландыргъан,  
Ихтираслы бакъышлырнен козьлерини багълагъан  
Юрегини, эсини орюмчекдай бийлеген.  
Къыметбаа бахшышлар, алтын чечеклер.  
Къыйметбаа шеритлер ёсмагъа эдье эткен.  
Къызнынъ башын чемберлеген, севгилим, деген,  
Сачларыны назнен орьген, къальбин хошлагъан,  
Опе-опе юрегине сахип кесильген.  
Къычырмагъа башлагъанда танъда хоразлар  
«Перелесник» ёкъ ола, кете онынъ эвинден,  
Ёсма кийимлеринен, башында чемберинен  
Тёшегинде юкълап къала агъыр таш киби.  
Куньдюз исе айперестдай юре савлавлап,  
Тек геджени беклей о, «перелесник»ни беклей,  
Онынъ иле тюкенмез лакъырдыларны беклей.  
Лякин бу маджеранынъ сонъу хайыр олмады...  
«Перелесник» ким эди, айтса къартнай», —  
Дие ондан сорагъанда, къартий чокъунып,  
Эр кереси шай дер эди: «Эвде кичкене  
Балаларнынъ янында, мукъаддес отьмек  
Къаршысында бойле шейлер ич де айтылмаз.  
Ятаджакъта бу анъылмаз. Кирер тюшюнъе!»  
Ах, къартийим, къавий тутып айткъан сёзюнъни  
Геджелери иште шу «перелесникни»  
Акъылыма кетирмейим, тек меним кузьгюм  
Куньдюзлери оны манъа эслетип тура.

## * * *

Санъа бакъып тургъанымда, дуймагъаным  
Шу эллерим озь-озюнден башлагъанлар  
О аньлерде санъа чембер токъумагъа, —  
Сен дюльбердинъ, санки янгъан анавы нарлар.

_(1899)_
