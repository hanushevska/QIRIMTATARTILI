# ЭСКИ МАСАЛ

Бу масалны ким эштмеди?  
Къулакъ асынъ сиз, агъалар!  
Багъышланъыз тек бир шейни,  
Бу масалда эскилик бар.

Бир де ах-у зар не керек  
Янъылыкъкъа эсир олмакъ?  
Бунынъ озю янъылыкътыр  
Мазыларны ядгъа салмакъ.

Кимлер айта, сёз ачкъанда  
Олмушлардан оладжакътан,  
Тек бир кере сёйлемеге:  
«Эшиттим мен буны чокътан!»

Бакъ, бойледже ким истесе  
Якъын кельсин, къулакъ ассын,  
Чембер ёкъсе, кель, бойнума  
Ич олмаса къалач ассын.

## I

Бир заманда, бир диярда,  
Нерде истесенъ анда  
Фаркъы ёкътыр, эй, инсанлар,  
Эр шей олур масалларда.

Бир заманда бир диярда  
Бедбахт шайр яшай эди  
Малы-мулькю ёкътыр эди,  
Истидаты тек бар эди.

Гузеллиги ян чеккенди,  
Не хай-хайы, не вай-вайы,  
Чокъ да чиркин дегиль эди,  
Ойле-бойле — Танъры пайы!

О, бир кедай. Нишлейджексинъ!  
Гизлемезсинъ акъикъатны.  
Шайр йырджы олмаса да  
Билир эди йырламакъны.

Бир тюркюси барды онынъ,  
Чокътан тюшти тильден тильге.  
Ер юзюни долашкъандыр,  
Яйылгъандыр ильден ильге.

Шайр кичик эвчигинде  
Пайынозю къалмаз эди.  
Кяде яшлар онъа келир,  
Айттыкъларын динълер эди.

Айттыкълары бир насиат,  
Бир къуванчдай янъгъырарды.  
Ол шаирге къальблеринден  
Къопкъан шейин багъышларды.

Не берселер разы олур,  
Къабул эйлер эр ихсанны.  
Не ач эди, не де чыплакъ,  
Бильмез эди кедай буны.

Язнынъ хасис нефесинден  
Уянгъан эменликке  
Келир эди тереклернен  
Дертлешмеге, сёйленмеге.

Бир кунь саарь эменликте  
Бизим шайр ятар эди,  
Шиир окъур, я динъленир,  
Бильмем, нелер япар эди.

Бирден кельди къулагъына  
Авджыларнынъ бору сеси,  
Атлыларнынъ айт-уйтлери,  
Тазыларнынъ урюмеси.

Багъыр-чагъыр, тоз-думанлап,  
Авджылар яваш-яваш  
Якъынлашты, атларыны  
Айдадылар, дерсинъ бибаш.

Тамам шу ёл четинде  
Шайр ята. О дей: «Олмаз,  
Къабургъамны эзерсинъиз,  
Мукъайт олунъыз бираз!»

Кене яхшы бу авджылар  
Ав артындан чапмай эди,  
Акс алда шаирни де  
Япракъ киби таптар эди.

Энъ алдында бир дженкявер  
Иигит кете козьлери къан!  
«Бу да ким я? — деп къычырды, —  
Тур еринъден, чекиль ёлдан!»

«Зарары ёкъ, — деди шайр, —  
Четлеп кечсенъ олерсинъми?  
Къафиелер учып кетсе,  
Сен къайтара билирсинъми?»

«Анджакъ да шей айтасынъ! —  
Куле рыцарь шакъылдап. —  
Энъ яхшысы чекиль ёлдан,  
Кесме ёлум пакъылдай!»

«Бедбахтлыкътан къоркъмайым мен,  
Саба-акъшам юрем онен.  
Озюнъ чекиль, сенинъ киби  
Чокъларыны авладым мен!

Кок юзюнден манъа тараф  
Уча шаин-къафиелер,  
Олар мени авлайлар,  
Сендай авджы манъа нейлер?»

«Эй, ийлекяр, шейтан адам,  
Беллеме сен, алдаттым, деп,  
Бойле ахмакъ ич корьмедим,  
Айды, етер, ёкътыр вакътым.

Вакътым олса корер эдинъ  
Ким авлагъан, ким авлангъан.  
Эй, йигитлер, чабик олунъ,  
Алынъ буны, алынъ ёлдан!»

«Хызмет ичюн сагъ олунъыз!  
Котеринъиз, ал кетинъиз.  
От устюнде кягъытларны  
Джыйыштырып, кетиринъиз».

«Керчектен де зыр делидир, —  
Деди рыцарь. — Кеттик, достлар!  
Чалт кетейик, быракъынъыз,  
Яхшылыкъны сонъдан чакъар.

Биз кетермиз эменликтен,  
Сен бу ерде къалырсынъ.  
Шимди меним вакътым ёкътыр,  
Эпбир пайынъ алырсынъ!»

«Беклемеге сабрым етмез,  
Бизим дава битмейджек.  
Кимсе бильмей къай вакъытта  
Ким кимге пай береджек.»

Рыцарь сусты, индемеди,  
Кетти алып адамларын.  
Сес-седанен реван олды,  
Кокке етти седалары.

Бутюн кунь ав арадылар,  
Расткельмеди ич бир айван.  
Ата, ата ёрулдылар,  
Егърулдылар бом-бош авдан.

Акъшам олды, ал кунешке  
Коклер багълы къафес олды.  
Сонъа ирди шаматалар,  
Орталыкъ бол нефес алды.

Авджыларнынъ арасында  
Ачы да чокъ, ёргъуны да,  
Эменликте къалгъан да бар,  
Ёлларыны джойгъаны да.

Бизим рыцарь ёлун джойып.  
Айры къалды ав эхлинден.  
Бакъса, демки шайр ята,  
Тамам ёлу устюнде.

«Аля даа беклейсинъми? —  
Дей де джебин къарыштыра. —  
Эй, заваллы, унуткъаным,  
Эвде къалгъан эпси парам!»

«Мени къасвет этме, паным, —  
Кулюмсирей шайр онъа. —  
Менде бунджа сервет бар ки,  
Арткъачынен етер санъа.»

Киббар рыцарь ачувындан  
Патлаязды, олеязды,  
Инатлыгъы, киббарлыгъы  
Оны та ашаяязды.

«Шакъа этме! — деп къычыра —  
Сеннен шакъа этмейим!» — дей.  
Шайр исе: «Мен озюм де  
Паннен шакъа севмейим, — дей.

Бир бакъсана, шу эменлик,  
Тарла, денъиз, коклер — меним!  
Недай кениш, недай дерин!  
Эпси меним зенгинлигим!

Бунджа зенгин, бай олсам да  
Кене сербест, кене бахтлым».  
Шунда о дей: «Бу адам не,  
Делиргенми, эй, Аллахым?»

Шайр дей ки: «Бельки, шайдыр,  
Эр шей Аллах эмиринде.  
Керчектен де мен бахтлыйым,  
Аньдай кечкен шу омюрде.

Мен сербестим, менде бардыр  
Къошкъанатлы гузель ойлар.  
Олар ичюн бу дюньяда  
Не сед бар, не сынъырлар.

Къальбим нени авес этсе,  
Оны шу ань япарым.  
Сырлы алем узеринде  
Ойларымнен учарым.

Чёллердеки рузгяр киби  
Мен кезерим, сербестим мен,  
Лякин ич бир кимсенинъ де  
Сербестлигин кесмем мен!»

Рыцарь кулип бу сёзлерге,  
Деди: «Масал сёйлейсинъ.  
Лякин сен та о къадар  
Бахтлы инсан дегильсинъ.

Кок юзюнде уйдурдыгъынъ  
Чий хаялынъ алайын  
Ер юзюнде шу панлыкъкъа  
Денъиширим, валлайы.

Сенинъ бутюн бар-ёкъунъны,  
Ве шубхели мулькюнъни  
Бир опюшке денъиширим  
Яремни корьген кунюм...»

Будалагъа шайр недир  
Кене айтмакъ истеди.  
Лякин энди кунеш батты,  
Эменликни терк этти.

Шу вакът иштен къайтаяткъан  
Генчлер корип шаирни,  
Таъзим этип, селям берип,  
Сордулар ал-хатрини.

Койлю генчлер риджасына  
Екъ демеди бизим шайр..  
Мандолина тильге кирди,  
Янъгъырады нагъме ве йыр.

Эр кес сусты шунда шу ань,  
Тонъуп къалды, тылсымланды.  
Гузель къызлар козьлеринде  
Ашкъ нурлары чапаланды.

Рыцарь йырны динъледи де,  
Кетеджекте шойле деди:  
«Бакъса! Нидже кучь бар сёзде!  
Тылсым киби тесир этти!»

## II

Яз геджеси эвчигинде  
Бизим шайр пайынозю.  
Сабадан акъшамгъадже  
Шай отурды янъгъыз озю.

Пенджеренинъ янында о,  
Отурып йыр динълей эди.  
Тарлалардан онъа тюркю  
Сеси учып келе эди.

Йырлар тынды, яваш-яваш  
Къонды ерге яз геджеси.  
Тек шувулдай тереклер, ве  
Эшитиле озен сеси.

Пайынозю къалгъан шайр  
Бу сеслерден ильхам ала.  
Бакъышлары къаранлыкъта,  
Тылсым толу ойгъа дала.

Къулагъына сес чалынды,  
Кимдир кирди азбарына.  
Аттан тюшти, сонъра исе  
Шатырдатты силяхларын.

Пенджереге яваш-яваш  
Якъынлашкъан ким экен?  
Шайр шунда даяналмай,  
Ве, сеслене: «Ким, о, кельген?

Яманлыкъчюн кельген олсанъ  
Янълышкъансынъ, эшчигим!»  
«Ёкъ, меним, — деди кимсе, —  
Сизге бир ишнен кельдим!»

«Я сен кимсинъ» «Эменликте  
Расткелиштик... Бертольдым!»  
«А-а, сенми, авджы-рыцарь?  
Энди сени таныдым!

Буюр эвге, багъышла сен,  
Эвим бираз къаранлыкъ.  
Пайынозюм яшагъан сонъ  
Немге керек шам, ярыкъ.

Амма сенчюн якъарым мен».  
Чакъмакъташнен чыракъ якъты,  
Сонъра шайр Бертольднынъ  
Бой-постуна козь атты.

«Акъшамынъыз хайыр олсун!»  
«Хайырлы акъшам, достум!»  
О л рыцарьнынъ дуда къл ары  
Килитленди, бирден сусты.

Шайр сорды: «Айт, мусафир,  
Манъа не ишнен кельдинъ?»  
Явашчыкътан деди рыцарь:  
«Юрегимни севги дельди...»

Шайр бакъты ойгъа далды:  
«Бойле ишке не айтайым?  
Девамыны сёйле манъа,  
Бельки тиер бир ярдымым.»

«Севда олдым, диванейим,  
Юкъу ёкътыр гедже-куньдюз,  
Козьлеримден ич чекильмей  
Шу къаракозь... юрем эссиз.»

«Не бакъасынъ? — деди шайр, —  
Тут элинден, эвлен онъа!»  
«Офф, не дейим? Къоркъам,  
ёсмам Къысмет этер башкъасына.

Эр кунь акъшам гузелимнинъ  
Пенджереси янындам.  
Бутюн гедже долашам мен,  
Эфкяр, гъамлар алтындам.

Ашкъ дердиме, инъильтиме  
Ич бир тюрлю мельэм ёкъ.  
Севдиджигим джельп этмеге  
Ич бир тюрлю чарем ёкъ.

Бильмем, бельки серенада  
Ашкъ уянтыр къальбинде?..»  
Шунда шайр дей: «Бу къушкъа  
Тор къурмалы чименде!»

«Сесим бар да, сёзюм ёкътыр,  
Бильмем шиир санатыны...»  
«Нишлейджексинъ, сёз авламакъ  
Авджылыкънынъ энъ къыйыны.

Шай олмагъан олса, сёзден  
Чембер орер эди эр кес.  
Сёз деген шей дели айгъыр,  
Тельбевини эльге бермез!»

«Догъру шейлер айтасынъ сен,  
Сенсинъ меним тек имдадым.  
Хатырлайым, эменликте  
Сен пек гузель йырлагъандынъ.

Сен аджайип шииринънен  
Мефтюн эттинъ джемаатны.  
Тек таянчым сенсинъ энди,  
Манъа керек насиатынъ.

Тек ярдым эт, не истесенъ  
Береджегим, джебим толу».  
«Ич бир вакъыт джельп этмеди  
Мени дюнья малы, пулы.

Биль ки, ярдым этерим мен  
Достларыма бес-бедава.  
Сабыр эйле, бираз бекле,  
Азыр олур серенада.

Севдигинънинъ адыны айт,  
Бет-сымасын тасвир эйле.»  
«Онынъ ады — Изидора,  
Дюльберлиги тильге кельмей!..»

Шайр башкъа шей сормады,  
Бир ань дерин ойгъа далды.  
Акъ кягъыткъа недир язды,  
Мандолинин эльге алды.

Яздыкъларын Бертольдгъа  
Косьтерди. Мандолинаны  
Берди онъа ве деди:  
«Окъу да бакъсен бурны,

Ве чал мандолинаны,  
Зиль тутаракъ йырларсынъ:  
Ut-fa-la-sol, fa-mi-re-sol...  
О ягъын уйдурарсынъ».

«Сагъ ол, вар ол!» — деди рыцарь,  
Чыкъып кетти къаралтыдан.  
Шайр бир шей айталмады,  
Бакъып къалды артындан.

Рыцарь дагъдан, тюзден ашты  
Къаранлыкъны яра-яра  
Бир сарайгъа якъынлашты,  
Мында яшай Изидора.

Пенджересин астында, эй,  
Мандолина бир йырлады!  
Эвнинъ гулю — шу гузельге  
Серенада янъгъырады:

«Бакътым кокке, магърур, алтын  
Нурлар сачкъан йылдызларгъа,  
Лякин санъа ич бириси  
Тенъ келялмай, Изидора!

Бакътым ерде шавле сачкъан  
Инджилерге, эльмазларгъа,  
Лякин санъа ич бириси  
Тенъ келялмай, Изидора!

Къыйметбаа джевхер ташлар  
Чокътыр денъиз багъырында.  
Лякин санъа ич бириси  
Тенъ келялмай, Изидора!»

Серенада тамам энди  
От салгъанда дуйгъуларгъа,  
Коклердеки йылдызларгъа  
Чыкъып бакъты Изидора.

Ашкъ дердинен инъильдеген  
Мандолина сускъан заман  
Къыз Бертольдгъа къырмызы гуль  
Атып, къачты балконындан.

Изидора шу ань хаял  
Киби учты, думан къалды.  
Бертольдгъа да бир къызыл гуль,  
Умют къалды, ишанч къалды.

## III

Не эйледи серенада,  
Аман, Танърым, аман, Танърым!..  
Бертольд сусты, юрегинде  
Гуман, эфкяр къалды, Танърым.

Бир тебессюм, татлы сёзден  
Изидора севда олды.  
Бертольд бунъа пек севинди,  
Фикри-зикри токътап къалды.

Бир кунь онъа Изидора  
Багъышлады юзюгини.  
Бертольд онъа: «Нишанлым», — дей,  
Ич гизлемей севгисини.

Бир къач вакъыт сонъра олды  
Шенъ-шерамет тойлары да.  
Мусафирлер кейфлендилер,  
Тойда тамам бир афта.

Тойгъа сой-соп, таныш-билиш,  
Достлар эпси даветлиди,  
Лякин бизим шаиримиз  
Тойгъа давет этильмеди.

Эвленген сонъ яш рыцарьнынъ  
Пек чокълашты къасветлери,  
Къайда, къай вакът хатырласын  
Къарт шаирнинъ эйликлерин!

Омюр кечти юкъу киби,  
Заман къушдай къанатланды,  
Бертольд мушкюль куньлер келир,  
Дие ич де ойланмады.

Бир кунь къомшу мемлекетке  
Козю тюшти къарт къыралнынъ.  
Герольдларын ёллады о,  
Топламагъа рыцарларын.

Бертольд кенди сарайында,  
Къонакълары дёрт янында.  
Герольд чалды дженк сурыны  
Зияфетнинъ ортасында.

«Сагълыкънен къал, гузель ярем,  
Хош куньлерим, софраларым!  
Зар олсам да сизлерге мен  
Беклей мени дженк ёллары!»

Изидора пайынозю  
Къалды. Бертольд атланды  
Базар куню саба танъда  
Дженк багърына ёлланды.

Ёлгъа чыкъты мерд рыцарьлар,  
Сыкъса биле ёл дехшети.  
Анда, денъиз артларында  
Ята муслим мемлекети.

Гедже-куньдюз ёлда олды,  
Орду чёльден, дагъдан кечти.  
Нидже аскер юрегинден  
Тувгъан койлер, ватан кечти.

Агъыр ёлда гъам, эфкярлар  
Къальблерине толуштылар.  
Монълу йырлар иле гъамны  
Эп къувмагъа чалыштылар:

«Кедерленме, эгер сени  
Атса талий гъурбет ильге,  
Хатраларынъ сёнмегендже  
Юртунъ яшар сенинъ иле.

Кедерленме, бирден кетмез  
Бу козьяшынъ, теляшынъ,  
Юрт севгисин огреткен  
Асретликтир, къардашым!»

Вахший чёллер синесинде  
Иырладылар йырларыны,  
Савуштырды тувгъан нагъме  
Чокъусынынъ эфкярыны.

Беджерикли учь рыцарьны  
Алай башы сечти орду.  
Аскерлернинъ ог сафында  
Карлос, Гвидо, Бертольд турды.

Олар азмы-чокъмы кетип,  
Етти учь ёл айрычына.  
Бираздан сонъ айрылдылар,  
Реван олып ёлларына.

Карлос сагъгъа, Гвидо солгъа  
Кетти. Бертольд сечип алды  
Орта ёлны. Тюшти ёлгъа:  
«Танърым, ол сен озюнъ талда..»

Баштан бизим Бертольднынъ  
Иши онъ, яхшы кетти.  
Ябанджылар диярында  
Кой-кентлерни забт этти.

Энди пайтахт кентке Бертольд  
Йигит киби козь кездирди.  
Лякин шу кунь шу шеэрде  
Бахты онда ондан юзь чевирди.

Бильмем, безди, ёрулдымы  
Бертольднынъ аскерлери,  
Бильмем, къавий къорчалаймы  
Мусульманлар шеэрни,

Инат этип, шеэр халкъы  
Имаени къатты тутты,  
Душманларнынъ дарбесини  
Учь, дёрт кере кери атты.

Юзь огюрди бахт Бертольддан,  
Ябан ульке, ябанджылар,  
Ачлыкъ, хорлукъ зуурындан  
Аскерлери къырылдылар.

Энди бир къач айдыр кете  
Джан эзиджи бу саваш.  
Къозгъап башлай ордусында  
Иддиалар ве теляш.

Сарып алды Бертольдны  
Ачувдан бир къач рыцарь:  
«Къуртар бизни бу алевден,  
Кеч олмадан бизни къуртар!

Мында неге кельдик бизлер,  
Мында шеит олмагъамы?  
Сендже бизлер мында кельдик  
Башымызны къоймагъамы?

Лянет олсун бу шеэрге!  
Барсын, къалсын бу дебдебе!  
Барсын, къалсын шан-шуретде!  
Барсын, къалсын шу гъалебе!...»

Бертольд сёзнен токътатмагъа  
Истеди аскерлерни.  
Лякин олар даа бетер  
Узаталар тиллерини.

Япыштылар силяхларгъа...  
Бильмем, ненен битер эди...  
Кимдир: «Токътанъ!» — демесейди,  
Орду тыр-мыр кетер эди.

Аскерлернинъ къаршысына  
Чыкъты орду йырджылары.  
Силяхлары парыл-парыл,  
Эллеринде лютнялары.

Бири деди: «Эй, къардашлар!  
Бертольд къайда къачаджакъ?  
Раат олунъ, озь пайыны  
Интикъамдан аладжакъ.

Биз тек бир шей истеймиз ки,  
Сизге бир къач сёз айтайыкъ.  
Йырджы деген йырламалы.  
Йырымызны биз башлайыкъ.»

Кулюмсиреп бири чалды,  
Тильге кирди кумюш теллер.  
Авеленди тувгъан нагъме,  
Лебден къопты шойле сёзлер:

«Хатырлайыкъ бир заманда  
Яшагъан мерд рыцарьны,  
Босагъадан сандалгъадже  
Басып кечкен ёлларыны.

Тилинен яв ювасыны  
Ернен ексан этер эди.  
Чокъ эштирдик: «Мен бир озюм,  
Олар учь юзь!» — дер эди.

Бир кереси джесюр рыцарь  
Кеткен эди урушкъа.  
Сагъ-селямет къайткъан эди  
Сырлы сёзнен уруштан.

Ишбу сырны эр биринъиз  
Бильсе керек, зан этсем мен.  
Мына булар — адий сёзлер:  
«Джанынъ сагъмы, къач о ерден!»

«Джанынъ сагъмы къач о ерден!» —  
Йырджылар бир йырлады.  
Йыр гурюльдей, аскерлер  
Козьлерини ерге алды.

Парылдады бирден силях,  
Къычырышты аскерлер:  
«Сонъ курешке азырмыз биз!  
Къоркъу — олюмден бетер!»

Уруш къызды, анджакъ къызды,  
Къарышты кок, къарышты ер.  
Акъшам устю рыцарьларгъа  
Теслим олды пайтахт шеэр.

Мусульман чар эсир тюшти,  
Имаеси бошкъа чыкъты.  
Энди ватан топрагъына  
Эр ким ичюн ёл ачылды.

Бертольд джошып, эмир берди,  
Йырджыларны топланъ, деди.  
Олар кельди, севинчинден  
Бертольд кулип шойле деди:

«Шан-шуретли, эй, йырджылар,  
Халкъымызнынъ гъурурысыз.  
Шанымызны къуртардынъыз,  
Бизден рагъбет алырсынъыз!»

«Бизге рагъбет керек дегиль, —  
Деди олар. — Бу аятта  
Бу йырларны яраткъан бар,  
Онъа рагъбет, мукяфатда!»

«О, къайдадыр? — сорду Бертольд. —  
Не гизлене аранъызда?»  
«Мында ёкътыр. Урушларгъа  
Кельмеди. О — юртумызда.

Анда къалды йырларынен  
Улькемизнинъ гонълюн ала.  
Эр бир инсан, къорантагъа  
Йырларынен аркъа ола.»

«Таныйым мен о шаирни,  
Онда бардыр джумерт юрек.  
Бир шахане иззет иле  
Оны разы этмек керек.

Танъры бизге ярдым этсин,  
Сагъ къайтырсек бу саваштан  
Алтын, кумюш тёкеджегим  
Мен шаирнинъ башындан!..»

## IV

Яхшылыкълар гизли ята  
Джехеннемнинъ темелинде,  
Джехеннемнинъ зеэри бар  
Бертольднынъ эр эмелинде...

Бертольд чокътан къайткъан эди  
Ят иллерден озь илине.  
Кейф-сефада омюр сюре  
Бертольд къарысы иле.

Сарайында эр кунь бир той,  
Унутты дженк, атешлерни.  
Сувдай акъа битмек, бильмей  
Онынъ алтын, кумюшлери.

Етмегендай дженктен алып  
Кельген байлыкъ, серветлери  
Ягъды онынъ узерине  
Къыралнынъ да рагъбетлери.

Кучь бардадыр, кучь пулдадыр,  
Бертольд энди зенгин графтыр.  
Графлыкъта къырал киби  
Омюр сюре, кейфи чагъдыр.

Яшадыгъы бутюн ерлер  
Онынъ ери, мулькю эди.  
Яшадыгъы ернинъ эхли  
Онъа дженап, пан деди.

Ильк вакъытлар топрагъынынъ  
Къасветине даларды о.  
Койлюлерге якъын, тувгъан,  
Адиль хаким олурды о.

Чокъ сюрьмеди бу хош куньлер,  
Иштиасы артты онынъ.  
Графлыкъта пейда олды  
Нидже-нидже янъы къанун.

Бильген шейи — ашап-ичмек,  
Чешит тюрлю урба киймек,  
Эгленджеде кунь кечирмек..  
Лякин бунъа пара керек!

Бир де Бертольд урушларда  
Огренгенди таламагъа,  
Энди кенди топрагъында  
Истемей бош доланмагъа.

Вергилернинъ, гумрюклернинъ,  
Бахшышларнынъ ёкътыр сонъу,  
Бекчилерин къоюп чыкъты  
Ёллар бою ахыр-сонъу.

Айтмакъ ичюн тиль айланмай,  
Улькеге дерт чёккен эди.  
Ульке эхли джехеннемде,  
Бертольд дженнет ичиндеди.

Кейф чата о, сарайында  
Инълесе де адамлары.  
Битмек недир бильмей эди  
Чектирдиги дерт, гъамлары.

Инсанларнынъ ах-у зары  
Далгъа киби, кокке етти.  
Авеленип, къарт шаирнинъ  
Юрегине келип етти.

Бир кунь етип кельди графкъа  
Бир-биринден аджджы хабер.  
Котерильди яйгъаралар:  
«Пек къарышты бизим шеэр.

Бу бошбогъаз шаирчиклер  
Озь башына эп йырлайлар,  
Бирадерлик, азатлыкъ, деп  
Вира йырлар уйдуралар.

Бир чокъларын зинданларгъа  
Аттыкъ, ёкътыр хайыр, илядж.  
Оларнынъ бу тюркюлери  
Иль ичинде тапты ривадж.»

Бертольд: «Ялан! Мен оларны  
Тез алырым эльге!» — деди.  
Лякин шу ань къулагъына  
Шойле бир йыр етип кельди:

«Койлю эви — ер толедир,  
Паннынъ эви — бай, юксектир,  
Ботен ерде айтмайлар да:  
Панлар беяз сюеклидир.

Койлю къолу къап-къарадыр,  
Паннынъ къолу бем-беяздыр.  
Ботен ерде айтмайлар да:  
Паннынъ къаны мавыдыр

Койлюлерни къыйнай суаль:  
Керчектен де акъмыдыр  
Сюеклери? Кес, бакъайыкъ,  
Акъкъан мавы къанмыдыр?

«Бу да недир? — сорду Бертольд, —  
Тутунъ, тутунъ йырлагъанны!  
Къандалланъыз ве зиндангъа  
Атынъ, атынъ йырлагъанны!»

Узакълардан бир сес кельди,  
Фелек сеси: «Къуллар, тутунъ,  
Чапынъ, паннынъ къулчыкълары,  
Чёльде кезген ельни тутунъ!

Нафле ерде кедерленме,  
Пан эфенди бизлер бирмиз.  
Онумызны бугунь тутсанъ,  
Ярын чыкъар йигримимиз!

Бизим де озь ордумыз бар,  
Башымыз бар — атаман.  
О, джесюр бир рыцарьдыр,  
Оны яхшы билесинъ, пан!..»

Йырджы-шаир санки дерсинъ  
Къара ерге кирип кетти.  
Бертольд къара ойгъа далды,  
Ве яваштан шойле деди:

«Башымыз бар — атаман!  
Мына меселе къайда!  
Энди мен бунъа чабик  
Къоярым сонъки нокъта!»

Чагъырды о эки садыкъ  
Энъ ишанчлы къулуны,  
Эмир берди къулларына:  
«Шаирни бар, булунъыз,

Онъа менден селям айтынъ,  
Мен оны эп хатырлайым.  
Бизге берди чокъ теселли  
Ят иллерде йырлары.

Истейим мен энди онъа  
Къайтармагъа акъкъыны.  
Сарайымда багъышлайым  
Онъа гузель бир оданы.

Айтынъ онъа, истидатын  
Саям,эм урьметлейим.  
Оны кенди сарайыма  
Шайр этмек истейим.

Айтынъ онъа, сарайымда  
Шан-шуретли омюр сюрер.  
Тек унутсын олмышларны,  
Кельсе эгер, хош кунь корер.»

Къуллар аман шаирнинъ  
Эвчигине кельдилер.  
Паннынъ айткъан сёзлерини  
Шаирге еткиздилер.

Кулюмсиреп, динъледи о,  
Сурбет паннынъ даветини.  
Деди: «Билинъ, истемейим  
Багъышлайджакъ серветини.

Барып айтынъ панынъызгъа  
Мен кимседен акъ алмайым.  
Бир де-бир шей багъышласам,  
Оны кери алмайым.

Хатырласын, онъа алтын  
Бир кере багъышлагъандым.  
Энди пешман этем. Барем,  
Батакълыкъкъа аткъайдым.

Айтынъ онъа, керек дегиль  
Ондан кельген шурет, шан.  
Шурет дегиль, нефрет келир  
Онынъ пис къолларындан.

Алтын чембер истемейим,  
Бахт кетирмез чемберим.  
Ондан чембер алгъан кунюм  
Битер шу шаирлигим.

Сербест учмаз исе ою,  
Алтын торгъа тюшсе ою,  
Тилинъ бармаз шу адамгъа  
Шайр дие айтмагьа.

Халкъ ярасын унуткъангъа  
Бу — шайр деп, айтылмаз.  
Алтын къандал кийген шайр  
Шайр намын ташыялмаз.

Барынь, айтынъ: мейдандайым,  
Ольмедим мен, даа сагъым.  
Хакъ огърунда урушларда  
Йигит киби тураджагъым.!..»

Кери дёнди садыкъ къуллар,  
Бертольд алды джевабыны:  
«Иште, шайр танымады,  
Ред этти пан дженабыны...»

Бертольд атеш киби янды  
Шаирнинъ серт джевабындан.  
Къулларына эмир берди:  
«Шу ань кери дёнюнъ анда!

Хаясызгъа барып айтынъ,  
Аладжагъым интикъам.  
Мен оны чокъ даяндым,  
Энди ич даянмайджам.

О, исьянкяр шиирлерин  
Язар исе, бильмек керек,  
О, джинасир, омюр бою  
Зинданларда чюрюйджек!»

Шаирнинъ эвчигине  
Кене кельди эки эриф.  
Токъталдылар, инълей эди  
Мандолина зариф-зариф.

Пенджереден бакътылар:  
Чокъ адам бар ичериде.  
Эр кес аякъ устюнде,  
Дерсинъ меджлис девринде.

Учь куньдир ки, хаста ята,  
Къарт шайр чокъ ёрулгъан.  
Онъа кельген адамларнынъ  
Гъамдан ичи къаврулгъан.

Шайр кяде мандолина  
Чала, шиир яза кяде.  
Таркъатырды яздыкъларын  
Къуллар эвге киргенде.

Эр кес чыкъты тышарыгъа,  
Шайр бир озю къалды.  
Чырайыны сытмады ич,  
Селям берип, селям алды.

Бертольднынъ серт сёзлери  
Къулагъында вызылдады,  
Джевап берди кулюмсиреп,  
Сёзюни шай башлады:

Панынъызгъа барып айтынъ,  
Мен разыйым ёл, сеферге.  
Лякин айтынъ даа эки  
Къул ёлласын бу ерге.

Туралмайым тёшегимден,  
Ред этмейим даветини.  
Алкетинъиз янъы эвге  
Аркъанъызгъа алып мени.

Мен азатым, не фаркъы бар,  
Барсын, зиндан олсун ерим.  
Эр бир седни ашып кечер  
Муджизели фикирлерим.

Елькъанатлы сёзлеримни  
Зиндан эсир эйлеялмаз.  
Кокте азат къушлар киби  
Учар, олар ерде къалмаз.

Сёз — мельэмдир,зинданларда  
Енгиллешир агъыр яра.  
Дефаларджа кучьлю олур,  
Сёз тюшкенде зинданларгъа.

Къандалларгъа отуртсанъыз,  
Юклеп апс муддетини,  
Шайр кене адамлардан  
Эштмез аджджы бир тёметни!»

Шай да олды, шаирнинъ  
Омюрини алды зиндан.  
Шу исьянкяр эсерлерчюн  
Телеф олды, кетти къурбан.

Бу дюньяда къалды онынъ  
Нидже-нидже мюридлери,  
Мирас къалды оларгъа  
Нагъмелери, огютлери.

Иль уянды, исьян олды,  
Залым Бертольд ольдюрильди.  
Белледилер зулум битти,  
Джемаатнынъ юзю кульди.

Лякин къалды бу дюньяда  
Бертольддан да бир несиль,  
Зулумларгъа варис олды,  
Даа бетер инъледи иль.

Энди графнынъ несиллери  
Къавий зиндан ясайлар.  
Шаирнинъсе несиллери  
Сёз яза, сёз къайрайлар.

Хакъ сёз наъхакъ сёзге къаршы  
Чыкъа, дёнмей озь ёлундан.  
Ох, бу уруш — агъыр уруш,  
Тёкюльмесе биле ал къан.

Вакъты келип, амель иле  
Сёз дженки ёкъ оладжакъ,  
Эски масал битип, янъы  
Бир акъикъат догъаджакъ.

_12.XI.1893_
