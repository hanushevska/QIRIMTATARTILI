# «КИПАРИСОВА ГІЛОЧКА» В УКРАЇНСЬКІЙ ЛІТЕРАТУРІ

Крим — унікальний куточок землі.
Він чарує кожного, хто відкриє для себе його лінії і барви, його голос і подих.
Всіма фібрами душі прагнули осягнути цей край поети, яких загадковий Крим вабив до себе, мов храм, що наближає нас до неба.
Тут народжувались молитовні поетичні рядки і розлітались птахами по широкому білому світі.

Поміж найвизначніших кримських пілігримів — славетна донька українського народу Леся Українка, їй на роду було написано стати мандрівницею.
У дитинстві захворівши на туберкульоз, змушена була в пошуках порятунку долати тисячі миль і кілометрів морями і сушею.
Змінювались безпристрасні стіни клінік, екзотично розцвітали сонячні краєвиди курортів, а образ Батьківщини, з її предковічними волинськими лісами, виринав тільки з глибин зболеного серця.
Австрія, Німеччина, Італія, Грузія, Єгипет...
Все життя — подорожня книга.
Але кожну нову сторінку Леся Українка перегортала з передчуттям відкриття, їй цікаво було пізнавати нові країни, народи, знайомитись з розмаїттям національних культур.
Висока освіченість та властива поетесі чуйність дозволяли її музі приникати до вічних джерел мудрості і краси різних народів.
Уява допомагала розсікати товщу століть, і чужина набирала обрисів рідного краю.

Творчість Лесі Українки — благодатний грунт для дослідників феномену літературного простору і часу.
Однак будь-яку фантазію спонукають реалії життя, світогляду автора.
І чим видатніша його постать, тим принадніше і водночас складніше реставрувати істинну сутність письменника під нашаруванням розрізнених фактів (чи їх браком) та різноголосими трактуваннями.

Переклад — це також дорога до Поета.
І завжди маленьке чудо перетворення «словникових холодин» у трепетну вібрацію струн душі.
І струмінь світла, завдяки якому стають виразнішими штрихи авторського портрету для одних, а для інших відбувається відкриття нових зірок.
Ви відкрили книгу перекладів творів Лесі Українки кримськотатарською мовою.
На мою думку, вона повинна була побачити світ вже давно.
Адже Крим по праву вважають другою колискою таланту української поетеси.
Чимало її віршів написані на цій землі, навіяні кримськими враженнями і споминами про них.
Цикл «Кримські спогади» став окрасою вже першої збірки Лесі Українки «На крилах пісень» (1893).
...Мабуть, кримськотатарські літератори могли б значно раніше звернутися до творчості Лесі Українки, якби маятник історії по-інакшому відбивав свої ритми.
Півстоліття кримськотатарський народ в лещатах запущеної Сталіном репресивної машини перебував на грані між життям і смертю, а разом з ним і кримськотатарська література.
Але її голос не зламався, не вмовк.
І квіткою «ломикамінь», оспіваною Лесею Українкою, пробивався під небесне шатро, щоб вплестися у вінок світових літератур.

Отож, тільки тепер творчість Лесі Українки стала надбанням кримськотатарської літератури.
Разом з тим це нагода ще раз спробувати відповісти на питання, яким бачила Крим Леся Українка.
Роль сонячного півострова у житті і творчості поетеси важко переоцінити.
До цієї теми неодноразово звертались дослідники Олег Бабишкін, Володимир Іваненко, Леоніла Міщенко та інші.
Студіювались твори, написані на кримському матеріалі, ретельно вишукувались адреси поетеси, але сам Крим неодмінно поставав безнаціональним.
Інакше не могло бути в той час, коли словом «населення» цілеспрямовано витискалося з вжитку слово «народ».
Але навіть поети, жриці краси, звертали увагу тут не лише на гори і море в обіймах сонячного проміння.
Досить почитати листи Лесі Українки, щоб зрозуміти: вона сприймала Крим у всій його багатогранності, яку не слід зводити до особливостей флори і клімату.
Ось для прикладу хоч один штрих до Лесиного образу Криму: «Дивлюсь оце поперед себе і бачу, як іде татарин з великим букетом пролісків і свище якусь весняну арію...» (З листа до матері від 2 лютого 1898 р).
Такі і подібні численні спостереження для поетеси були чи не важливіші, ніж сторінки підручників з історії, і тому для неї поняття Криму було невід'ємне від кримськотатарського народу.

В Криму Леся Українка проживала переважно в курортних містах, де намагалась за допомогою природних чинників подолати недугу.
Спілкуватись їй доводилось з представниками різних національностей: українцями, росіянами, вірменами, караїмами...
Звичайно, бракувало земляків, особливо не вистачало рідної мови.
Звідси — відчуття чужини, вигнання, «...я тут «на засланні», а вкупі зо мною і моя муза», — писала поетеса в листі до Івана Франка з Ялти 1897 року.
Але муза — ПРИЛІТАЛА, і край, куди її привела доля, таки був прекрасний!
«Забутий незабутній рай наземний» — ось які асоціації викликав у неї Південний берег Криму, який вона вперше окинула поглядом з Байдарських воріт влітку 1890 року.
А скільки теплих, вдячних слів, адресованих Криму, розсипані у листах поетеси!
«Мені таки добре в сьому сонці та морському повітрі...»; «А тут саме сонце та море своїм блиском та грою додає мені одваги та надії...»

Варто наголосити, що уже під час перших відвідин Криму юна Леся чітко розмежовувала свої болі, гірке почуття ностальгії, що переслідувало її у курортному вигнанні, з почуттям захоплення і вдячності краю, котрий захистив її і подарував разом з надією дивовижні враження.
Тому Крим залишався і у спогадах, до нього вона летіла подумки, йому вона звіряла

найсокровенніше:

Туди мої думки полинуть швидко  
І привітають ту ясну країну,  
Де прожила я не одную днину,  
А не була щаслива й на годину...  
Та я за те докірливого слова  
Тобі не кину, стороно прекрасна!  
Не винна ти, що я не маю долі,  
Не винна ти, що я така нещасна!  
(«Заспів».
1981)

Попри всі бурі і негоди, Крим для Лесі Українки — «країна світла і прозорої блакиті».
І країна людей — кримських татарів.
Далеко не всі гості курортних міст Криму завдавали собі клопоту розгледіти корінних жителів цього краю, навіть користуючись плодами їхньої праці.
Бомонд царської Росії звично називав Ялту «Руською Рив'єрою», а кримські татари цікавили приїжджих переважно як екзотичні провідники.
В оповіданні Лесі Українки «Над морем» глибоким підтекстом віє від демонстративної, примхливої байдужості московської баришні Алли Михайлівни до місцевих жителів.
Красномовними є погляди, якими обмінялись, випадково зіткнувшись посеред Ялти, Алла Михайлівна і прохожий робітник.
У першому, що ледь ковзнув, — зневага і роздратування, у другому — страшний, фатальний антагонізм.
Жоден з критиків не міг пропустити повз увагу цей здавалося б другорядний епізод, заради якого, на думку академіка Білецького, і був написаний весь твір.
Цього вимагав і особливий наголос Лесі Українки: «...я бачила обидва погляди, — коментує оповідачка, — і мені стало страшно — в них була ціла історія».
А історію трактували на вимогу часу виключно з класових позицій.
Проте слід уже відійти від такої однобокості.
Не випадково Леся Українка наділяє робітника чітко вираженими національними прикметами, він — не просто пролетар, а господар цієї землі, як би не заперечували цього можновладці.
«Робітник був ще дуже молодий, утлий хлопець; відро було для нього тяжке, піт котився рясними краплями з-під низенької смушевої татарської шапчини на темне, мов бронзове, чоло».
Таким бачить його оповідачка, однак для Алли Михайлівни це лише перепона, від якої вона відхилилась і скрикнула: «Посторонись, люб'язний, посторонись!
От селюк!»

Яку ж історію прочитала письменниця в двох поглядах, перехрещених в Ялті наприкінці XIX століття?
Чи не майбутнє кримськотатарського народу, який опинився на обочині поступу цивілізації?
Чи не в цьому епізоді народилась Кассандра Лесі Українки з її печальним пророцтвом?

Втім, за життя Лесі Українки всьому кримськотатарському народу також повсякчас вказували: «Посторонись!» Однак поетеса, як багато її сучасників, вважали Крим «татарським краєм».
(3 листа Лесі Українки до сестри від 11.09.
1897 р.: «Якось не віриться мені самій, що се я хочу «заточить» себе у татарському краю на довший час, а по справжньому слід би») І, опинившись на цій землі, вона жадібно шукала автографів минулого кримських татарів, цікавилась їхньою культурою і побутом, що знайшло відображення у творчій спадщині письменниці.

Перший кримський період в житті і творчості Лесі Українки охоплює літо 1890 і літо 1891 років.
Його творчим підсумком став поетичний цикл «Кримські спогади», який вперше був опублікований у львівському журналі «Зоря» (1893), а згодом у першій збірці поетеси.

Композиційно «Кримські спогади» нагадують цикл «Подорож до моря», написаний поетесою раніше, і нагадують подорожні нотатки.
Проте «Кримські спогади» не можна назвати поетичним щоденником, позаяк вірші, що його склали, створені в різні роки, хоч об’єднані в одне ціле.
Укладаючи цикл, поетеса довільно маніпулювала часовою послідовністю, її мета — дати загальний художній образ Криму, який поетеса побачила, лікуючись в Євпаторії та під час мандрівки 1890 року за маршрутом Євпаторія-Севастополь-Бахчисарай-Ялта.

Цикл «Кримські спогади» високо оцінив Іван Франко, який у ґрунтовній статті про поетесу 1898 року відзначив, що в ньому «майстерство Лесі Українки сяє повним блиском».
Уже в першій рецензії на збірку поетеси Осип Маковей виділяє цей яскравий цикл, підкреслюючи суголосність його мотивів з «Кримськими сонетами» Адама Міцкевича.
Дійсно, тінь Адама Міцкевича відчувається у ряді поезій циклу, особливо тих, що містять враження від подорожі до Бахчисараю.
Це місто своєю екзотикою вабило численних мандрівників.
Відвідини пам'яток Бахчисараю О.
Пушкіним дали імпульс для створення поетичного шедевру «Бахчисарайський фонтан».
Мабуть, саме Міцкевича і Пушкіна згадує Леся Українка у рядках:

З чужого краю тут співці бували  
І тіні бранки любої шукали.

Що ж шукала тут дев’ятнадцятирічна Леся Українка?
Загадкові перекази про графиню Потоцьку, які так хвилювали творчу уяву романтиків Міцкевича і Пушкіна, навряд чи зачарували дівчину, яка шукала в минулому не таємничого серпанку чи флеру, а правди і ясності.
Отож, Бахчисарай, напевно, манив Лесю передусім як квінтесенція кримськотатарського колориту, як місто, що назавжди залишиться віхою в русі історії.

Свій екскурсійний маршрут Леся Українка та її матір, письменниця Олена Пчілка, котра супроводжувала доньку на лікуванні в Криму, розпланувала заздалегідь.
17 серпня з Євпаторії до Севастополя дістались пароплавом.
Наступного дня залізницею вирушили в Бахчисарай.
Це відхилення від кінцевої мети поїздки (а нею була Ялта, звідкіль мати і донька морем мали відправитись до Одеси), було викликано наміром передусім оглянути давню пам’ятку культури Бахчисарайський палац і увінчалося створенням поезій, які ми умовно дозволимо собі назвати «бахчисарайським триптихом» («Бахчисарай», «Бахчисарайський палац», «Бахчисарайська гробниця»).

Сам палац хана Гірея, про велич якого поетесі, безперечно, доводилось читати, справив на неї враження спустошеності і злиденності.
Ця картина була надто несподіваною для Лесі Українки, і тому перше слово, яке приходить їй на думку — «руїна».
Хоч будівля не була ніким зруйнована, — однак зброя часу виявилась нещаднішою, ніж військо ворогів.
А головним союзником жорстокого часу стає байдужість сучасників.
Задля справедливості треба додати, що, як підкреслював великий кримськотатарський просвітитель Ісмаїл бей Гаспринський, культура підкорених народів, завжди ігнорується владою чужинців.
Поетичні враження Лесі доповнюють записи Олени Пчілки, що зберігаються у відділі рукописів Інституту літератури Національної Академії наук України.
«Палац той було тоді вже зовсім обдерто, — не було ніякого посуду, а ні якоїсь хатньої лави у великій світлиці ханській...»

Створюючи художній образ палацу, Леся Українка не вдається до описів архітектурних ознак.
її увагою оволодівають фонтани:

Тут водограїв ледве чутна мова, —  
Журливо, тихо гомонить вода, —  
Немов сльозами, краплями спада;  
Себе оплакує оселя ся чудова.

І цей плач не тільки за минулим багатством і могутністю.
Це плач над долею кримськотатарського народу.
У одному відомому своєму вірші Леся Українка так висловила почуття до Батьківщини: «Україно!
Плачу слізьми над тобою...» Але такі ж гіркі і пекучі сльози спадають з бахчисарайських водограїв, оскільки — «Неволя й досі править в сій країні».
У цьому останньому, найвагомішому у поезії рядкові немов спрацьовує прихована пружина, яка спрямовує думку від елегійної обсервації до співпереживання і осуду винуватців безправ’я.
Така метаморфоза міркування є однією з закономірностей побудови сонету.
Варто підкреслити, що всі три вірші бахчисарайського триптиху написані в формі сонету — однієї з найдавнішої і найвишуканішої в історії поезії.
До цього таку форму для поетичного висловлювання авторка майже не обирала.
Спонукало цей вибір, найвірогідніше, відчуття теми як поєднання «світового з таємним», що вимагало її досконалого, філігранного оздоблення.

За інтонацією і пафосом поезії «Бахчисарайський палац» співзвучний вірш «Бахчисарайська гробниця».
Після оглядин палацу Леся Українка та Олена Пчілка, безсумнівно, завернули на кладовище.
І знову побачили пустку, руїну, де навіть сонячне проміння є недоречно-ворожим.
Посеред урочистої цвинтарної тиші поетеса гостро відчула, що, власне, недоречні безкінечні інтригуючі питання про імена похованих в гробниці, бо істина знаходиться в усвідомленні іншого: «Тут спочиває бахчисарайська слава».

На ночівлю мати і донька залишились в Бахчисараї.
Оксамитова ніч швидко огорнула місто.
Але Лесі, хоч була і стомлена, не спалось.
Безгомінний Бахчисарай під золотим місячним промінням здавався зачарованим силою якогось чаклуна.
Раз-по-раз перед уявою спалахували враження дня.
Величне минуле цього краю нагадувало про себе своєю невидимою присутністю:

Повітря дише чарівним спокоєм,  
Над сонним містом легкокрилим роєм  
Витають красні мрії, давні сни.  
І верховіттям тонкії тополі  
Кивають стиха, шепотять поволі,  
Про давні часи згадують вони...

Дослідник Григорій Аврахов назвав сонети кульмінаційною частиною циклу «Кримські спогади» Лесі Українки.
Зокрема він підкреслює, що у вірші «Бахчисарай» ефект «застиглості, абсолютного спокою підсилюють повторювані слова «спить», «сонний», «сни», а також інструментовка на голосні й — і: «Блищать, мов срібні, білі стіни в місті, // Спить ціле місто, мов заклятий край.» Але не можна погодитись з висновками Г.
Аврахова, що Леся Українка «солідаризується з О.С.
Пушкіним», бахчисарайські асоціації якого сконцентровані в рядках: «...бродив я там, де бич народів, татарин буйний бенкетував...» Українська поетеса з минулого спрямовує проекцію в сучасне і бачить у кайданах неволі вже кримськотатарський народ.
Саме в сучасність спрямовані образи її бахчисарайських сонетів, однак ми знаходимо і прямі висловлювання, що засвідчують позицію авторки.
Особливо переконливо звучать рядки з поезії «Негода», які ніяк не можна трактувати двозначно:

Як розбитий човен безталанний  
Серед жовтих пісків погибає,  
Так чудовий сей край богоданний  
У неволі в чужих пропадає.

Тільки чуйність поета і високий гуманізм дозволили Лесі Українці перейнятися співчуттям до «нещасної країни», до народу, у якого «серце живеє ще б’ється», і «кров не застигла живая».

Ще одним підтвердженням щирої симпатії поетеси до кримськотатарського народу є вірш «Татарочка», який тісно примикає до бахчисарайського триптиху.
Леся Українка побачила дівчину, що зачарувала її своїм виглядом, «за містом», найвірогідніше — Бахчисараєм.
У трьох строфах поезії відбувається послідовна зміна трьох планів, що пояснюється рухом назустріч одна одній.
Спочатку поетеса тільки окреслює гнучкий силует вродливої татарочки.
Далі вона кидає зацікавлений погляд на її національний стрій, який, зрозуміло, відрізнявся від одягу українок, і зупиняє свою увагу на головному уборі дівчини.
Ретельність в описі деталей видає прискіпливість любителя етнографії: «червоніє шапочка маленька» (фес), «шовком шитая чадра біленька».
Але це не холодний перелік чи констатація, враження, зігріті зменшувально-пестливими суфіксами, до яких охоче вдається поетеса.
Кольорову гаму доповнює «чорнява» голівка та «вид смуглявий».
Третій план — великий.
Тепер перед нами візуально тільки грайливі очі юної красуні, тільки звабливий, сповнений динаміки погляд:

То закриє личко, то відкриє, —  
А очиці, наче блискавиці,  
Так і грають з-попід брівок темних!  
Що за погляд в сеї чарівниці!

Заключне слово поезії є не лише кінцевою крапкою чи логічним знаком оклику, воно є відлунням до назви і замикає коло щедро розсипаної приязні і захоплення авторки: «татарочка» — «чарівниця».

Зацікавленість Лесі Українки кримськотатарською етнографією проявилася не лише в поезії.
Любов до народного мистецтва і його пізнання поетесі прищепила мати.
Олена Пчілка мала славу найвідомішого на Україні знавця народного візерунку.
Вона автор унікальної праці «Український народний орнамент.
Вишивка, тканини, писанки» (1876).
У Криму мати і донька не могли не звернути увагу на своєрідність узорів кримськотатарських майстрів.
Зокрема, Олена Пчілка ретельно перемалювала навіть настінні розписи ханського палацу в Бахчисараї (точніше залишки їх — переважно над дверима) рослинного типу.
За короткий час вона зібрала матеріал, який пізніше використовувала в своїх працях, що досі не всі опубліковані.
Особливо її зацікавило ткацтво та вишивка в домівках селян, котрі відвідувала з донькою.
Напрочуд точно і детально вона описує побачені зразки кримськотатарських рушників: «...вишиті по краях, унизу, вершків на три біллю або шовком з домішкою золотої нитки й дрібненьких бляшок...»
(Олена Пчілка. Українське селянське малювання на стінах. — Відділ рукописів Інституту літератури Національної Академії наук України. Р. 28, № 36.)

Розпочату 1890 року наукову розвідку наступного літа продовжила вже сама Леся Українка, яка змушена була майже два місяці лікуватись в Євпаторії.
Колекція замальовок поступово збільшувалась, і поетеса, за прикладом матері, вирішила систематизувати їх та видати за кордоном.
Про це вона пише 3 вересня 1891 року в листі до свого дядька, професора М.
П. Драгоманова, відомого мислителя і громадського діяча, який на ту пору жив у Болгарії і викладав філософію у Вищій школі (предтечі нинішнього Софійського університету): «Хотіла б я одну річ видати, се, власне, узори татарські, що я в Криму зібрала, єсть їх чимало і дуже хороші, ще й надто подібні до українських...» Тут же Леся Українка поміщає найчастіше вживані геометричні фігури.

На превеликий жаль, доля цього рукопису невідома, а його видання мало б величезну цінність для кримськотатарської культури.

Перебуваючи в Криму, поетеса цікавилась й усною народною творчістю, передусім легендами кримських татар, що підтверджує поезія «Мердвен».
Після Бахчисараю вони з матір'ю повернулись до Севастополя, а звідти кінним екіпажем вирушили в дорогу до Ялти.
Добігав до кінця серпень 1890 року.
Південний берег Криму приголомшив Лесю Українку своєю дивовижною красою.
Мальовничі пейзажі відкривалися перед нею з висоти Байдарських воріт і навіювали думки про вічність («Байдари»).
Далі дорога пролягла повз море.
І блиск хвиль, і гірські силуети, і розмаїття дерев — до всього прикипала поглядом поетеса.
Та найбільше їй запам’ятався перевал Шайтан-Мердвень, його уступи, що піднімалися аж до хмар.
Враження підсилила почута від когось легенда, котру Леся Українка переказує у вірші «Мердвен».
Вона свідомо не препарує почутий зразок усної народної творчості, а намагається зберегти його автентичність, лише подекуди декоруючи, мов живописець, яскравими мазками, що дозволяє читачеві самому відчути себе очевидцем легендарного місця:

З гір аж до моря уступи сягають,  
Люди прозвали їх Чортові сходи;  
Ходять злі духи по них та збігають  
Гучні веснянії води.

Отже, в кримських враженнях Лесі Українки 1890-1891 років домінантою стає напрочуд багата природа краю, але — крізь призму фольклорного, етнографічного, суспільно-історичного.

Наступного разу (червень 1897 року) приїзд Лесі Українки до Криму також був викликаний станом здоров'я поетеси.
На цілий рік Ялта стала її домівкою.
Свято побачення з сонячним узбережжям, відчуття дотику до вічності, що дарувало безмежне море, поступово відступало перед буднями з його лікувальними тривогами, монотонністю самоти.
Але разом з тим відходила на другий план і екзотика, краєвиди ставали звичнішими, навколишня обстановка природнішою.
Тієї зими навіть сніг випав у Ялті, немов на її рідній Волині.
Леся Українка все глибше занурювалась у свій внутрішній світ, проте нерідко він в поезії циклу «Кримські відгуки» закодований яскравими образами кримських реалій.
Тут йдеться не про герметичність, позаяк код містить не лише загадку, але й розгадку.
Ці образи заслуговують уваги одночасно і своєю пластичністю, і алегорією, психологічним навантаженням, стаючи свічадом найтонших душевних порухів ліричного героя віршів.
Так, у поезії «Імпровізація» буйність південної природи приголомшує, кольори, запахи зливаються і б’ють через край.
Таке чуттєве крещендо здається випадковим для поетеси, якій більше притаманні стриманість, економність вислову, диктат думки, графічність стилю.
І раптом — здається зібрана в духмяний букет вся весняна флора Південного узбережжя Криму!
«Квіти гранати», «кущі лаврові», «магнолія пишна», кипарис...
Та для поетеси не є самоціллю здивувати читача поетичним гербарієм.
Це інтимне освідчення в тому, що всьому живому властиве прагнення кохання.
І сама Леся Українка не є винятком, в її єстві бентежною музичною хвилею піднімається передчуття кохання і острах перед ним.
«Спи, моє серце!» — говорить вона сама собі.
Але це прохання вже запізніле, бо воно — прокинулось, щоб долучитись до палкого хору весняної природи.

Влітку 1897 року в Ялті Леся Українка познайомилась з Сергієм Мержинським.
Чи підказало їй серце, що це знайомство не загубиться серед подібних подій, — сказати важко.
У листах нове ім'я згадується побіжно, однак...
У нові кримські вірші владно стукається щось нове, чому вона не має сил опиратися.
То пізніше будуть зустрічі і прощання, будуть листи, що «пахнуть зов'ялими трояндами», буде прислухання до Його інтонацій і мови рук, буде очікування надії і врешті страшна смерть коханої людини.
До останку, поборений сухотами, Сергій Мержинський тримався за долоню Лесі Українки, але слів, таких жаданих, не сказав...
Вона і поховала його у холодному Мінську, хоч, здається, таки не зреклася чекання.
Чого?
Дива воскресіння...

Мотив чекання, вірності і туги за коханим, що так драматично звучить у віршах, викликаних втратою Сергія Мержинського, чи не вперше на повен голос заявив про себе у поезії «Східна мелодія», що також увійшла до циклу «Кримські відгуки».
Це справжній шедевр стилізації, наповнений живою густою кров'ю жіночого переживання, гімн відданості і безмежності кохання, не гордовито-урочистий, а проникливий і зворушливий, яким може бути хіба що відшліфований століттями народний спів або ж молитва.
У рядках поезії — відлуння століть, і зронені вони, безсумнівно, в Криму, з уст магометанки, згорьованої розлукою з коханим.
Таке відчуття залишає наспівна, немов кримськотатарська музика, «Східна мелодія» Лесі Українки.
З першого рядка ландшафт південнобережжя Криму видають опромінені гори; у другій строфі поетеса розвертає читача обличчям до невгамовного моря.
І це чарівне довкілля пронизане пульсуючою тривогою ліричної героїні, всі думки якої — про коханого.
Він, безмірно жаданий, далеко, на чужині.
Невідомо куди ведуть його життєві шляхи, і чи зрозумів у мандрах, що найважливіша його дорога — додому, до люблячого палаючого серця.
Чи згадує десь там, по світах, що ради нього щовечора загоряється вогонь на вежі, котрий має освітити йому «по морю доріженьку».
Вогонь, запалений тендітною рукою, стає небесним світилом.

Не тільки могутність, але й тривалість почуття, зображеного у вірші, елегантно передані напрочуд місткими образами з кримськотатарським колоритом:

Світе мій, буду тебе дожидатися,  
В чорну смутну фереджію повитая,  
І посаджу кипарисову гілочку,  
Буде щодня вона слізьми политая.  
А як повернешся, я покажу тобі  
Той кипарис мій в садочку квітчатому,  
Здійметься він над всіма мінаретами  
В краї сьому, на мечеті багатому.

Цікаво, що вдало використану гіперболу можна трактувати в двох часових площинах: по-перше, дерево надії за якийсь час стане гігантом під впливом чудодійних сліз, по-друге, — чекати лірична героїня готова вічність, бо віру в повернення кохання душа ніколи не втратить.

У нас нема підстав стверджувати, що знайомство з Сергієм Мержинським зіграло хоч якусь роль у створенні поезії «Східна мелодія» У спадщині Лесі Українки є вірші, які однозначно можна сприймати як посвяти йому.
Щодо «Східної мелодії», то вона за напругою драматизму, за ознаками дифузії авторського «я» та «я» ліричної героїні-магометанки скоріше сприймається як пророцтво власного кохання, але тільки не абстрагованою стилізацією.

Подібні міркування і деяке відчуття містичного залишає драматичний діалог Лесі Українки «Айше та Мохаммед».
Він написаний в Ялті у квітні 1907 року і, безперечно, є цінним надбанням доробку третього кримського періоду (1907-1908) в творчості письменниці.
На зламі століть Леся Українка все частіше звертається до драматургії, в якій вбачає для себе ширші творчі простори, ніж у царині лірики.
За час третього кримського періоду з-під її пера вийшло тільки декілька віршів, натомість вона багато працює над великими драматичними творами, перетинаючи думками століття і заглиблюючись у культури та релігії різних народів: «Кассандра», «Руфін і Прісцілла», «У пущі».
Драматичний діалог «Айше та Мохаммед» написаний на матеріалі ісламської релігії, яку з давніх-давен сповідує кримськотатарський народ.
Центральний образ твору — великий пророк Мохамед, засновник ісламу, і це чи не перша спроба в слов'янській літературі змалювати його величну постать.
Художні втручання у священне письмо «Корану» та вільна інтерпретація магометанських легенд не притаманна ісламському світу.
Але література розвивається за своїми законами.
Втім, у слов’янському письменстві на ту пору тема магометанства була позначена лише пунктирно.
Леся Українка належить до числа тих слов'янських письменників, котрі першими не оминули своєю увагою історію магометанської віри.
Якщо бути точнішим, вона лише ледь відкрила завісу свого розуміння Магомета, принаймні у його стосунках з дружинами.

Не важко здогадатись, чому саме такий ракурс спонукав поетесу до роздумів, до творчості.
Діалог був написаний за три місяці до одруження Лесі Українки і Климента Квітки, з яким її пов'язували тривалі дружні стосунки.
Дізнавшись про захворювання Климента туберкульозом, поетеса вирішила негайно розпочати кліматолікування у Ялті, куди і привезла його в березні 1907 року.
Мабуть, незабаром Леся Українка і Климент Квітка визначилися зі шлюбом.
Крок цей був логічний і закономірний, лише дошкуляла й думка про різницю у віці: Квітка був молодший за Лесю Українку на 9 років.
І тоді мабуть, на згадку поетесі прийшла історія Мохамеда.

Згідно з легендою майбутній пророк одружився у 25 років з сорокарічною вдовою Хадіджою.
їхнє спільне життя подарувало Мохамедові щастя взаєморозуміння у подружжі, радість батьківства.
Особливо він був вдячний дружині за підтримку під час зішестя на нього речень, що склали пізніше священну книгу «Коран».
Смерть Хадіджи Мохамед гірко оплакав.
Згодом його гарем поповнився новими дружинами, яких всього було десять, оскільки Аллах зняв з нього традиційні для ісламу обмеження кількості шлюбів.
Найулюбленішою дружиною Мохамеда стала юна красуня Айша, проте і вона не замінила пророку Хадіджу, глибоку шану до котрої він зберіг у своєму серці.

У творі Лесі Українки Хадіджа не бере участь в діалозі, але її образ, зримо і незримо, присутній в ньому.
Навколо колишньої померлої дружини в альтанці точиться розмова.
Вона — болісна для Айші, яка змушена визнати своє безсилля перед покійною суперницею.
Але нелегко і самому Мохамеду згадувати Хадіджу, пояснювати снагу її духовної краси.
Він говорить повільно, ретельно підбирає потрібні слова, вдається до простих, зрозумілих співставлень:

...я злічив всі зморшки у неї на обличчі...
Літ її мені й сусіди не дали б забути...
але в ній щось було...
щось вічне, Айше...

Коли Леся Українка писала ці рядки, свідомо чи підсвідомо нашаровувалися її думки про майбутнє подружнє життя.
Вона розуміла, що навряд чи воно буде довгим (і не помилилась, бо тільки шість літ їй залишалось топтати ряст), але водночас сподівалась, що Климент Квітка згадуватиме роки, прожиті в шлюбі з нею, як дотик до вічності.
Не нам судити про те, чи справдились її сподівання.
Але ми знаємо факти.
Юрист за освітою, Климент Квітка за покликанням був дослідником музичного фольклору.
Становленню його як науковця дуже допомогла Леся Українка, зокрема в Криму разом з чоловіком вона організувала експедицію по запису українських дум.
Особливо плідним Квітка-фольклорист був у 20-х роках.
Його наукова кар'єра закінчувалась у Москві, де він став професором Московської консерваторії.
Вже після закінчення другої світової війни К.В.
Квітка одружився з молодою студенткою Г.Кащеєвою.
Ймовірно, у їхніх діалогах також незримо була присутня Леся Українка.
Хто знає...

Така асоціативна паралель є лише версією прочитання діалогу «Айше та Мохаммед».
Але навіть якщо не вдаватись до літературно-біографічних перехрещень, то твір Лесі Українки заслуговує найпильнішої уваги.
І не дивно, критики та літературознавці практично зреагували на нього одностайно індиферентно (як тут знову не згадати правоту Гагринського).
Варто наголосити, що до відомих постатей ісламу письменниця торкається тактовно, з великою пошаною.
Особливо їй імпонує Хадіджа, котрій магометани заслужено поклоняються як «Великій жінці».
Образно кажучи, для українців у їхній вірі в кращу долю свого народу Леся Українка також стала великою жінкою.
Це її голос Іван Франко назвав найпотужнішим після Шевченка.
І в цей голос варто знову і знову вслухатися нам, нащадкам, вчитися у нього мужності і ніжності.

З життя поетеса пішла надто рано, в сорок два роки.
І почався її шлях у безсмертя.
Вона не встигла реалізувати всіх своїх творчих планів.
Серед них був і такий:

«Хочеться...
написати маленьку повість..., ніби історичну, з татарсько-українських часів (приязнь малого українця — сина бранки — і татарочки-селянки, невважаючи на традиційний антагонізм старшого покоління, потім дальша доля сеї пари, таки розлученої життям»
(з листа до матері, Ялта, 16 лютого 1908 р.).
Приязнь — ось що мріяла побачити Леся Українка в стосунках між українським і кримськотатарським народами, тим більше, що доля нас таки не розлучила.
То ж як тут не згадати слова поетеси: «Мріє, не зрадь, я так довго до тебе тужила...»

У 1996 році, до 125-річчя від дня народження Лесі Українки, у музеї поетеси, що у селі Колодяжному на Волині, відкрилась виставка Ялтинського державного об'єднаного історико-літературного музею “Узори краю вічного проміння».
її основу складали кримськотатарське ткацтво та вишивки, а також були представлені листівки кінця XIX-початку XX століття, предмети інтер'єру, .осуд, одяг.
Виставка викликала надзвичайний інтерес у місцевих жителів і гостей Волинського краю.
Майже три місяці музей приймав потік відвідувачів, що не зменшувався.
Приходили митці, вчителі, студенти, школярі, разом з інтелігенцією за покликом серця тут побували численні селяни.
Вони уважно розглядали експонати, особливо затримувались біля вишивок, неодмінно ділячись враженнями про схожість символіки в українських і кримськотатарських орнаментах.
І за всім цим відчувалося щире бажання краще пізнати край, що на три роки став притулком для великої доньки України, і народ, до якого поетеса горнулася душею.

Разом з виставкою на засніжену Волинь з Криму привезли і саджанець кипарису.
Чи приживеться цей теплолюбний кримський красень далеко від Батьківщини?
Знаю тільки, що за ним доглядали дбайливі руки, мов за дитиною.
Досвідчені дендрологи вважають, що успіх тут малоймовірний.
Але надію не подолати навіть логічними аргументами: «Contra spem spero!» (Без надії сподіваюсь!
(З поезії Лесі Українки))

Так свого часу посадила кримську «кипарисову гілочку» в українську літературу Леся Українка — зі словами:

А як повернешся, я покажу тобі  
Той кипарис мій в садочку квітчатому...

*Світлана КОЧЕРГА,*
_кандидат філологічних наук, завідувачка музею Лесі Українки в Ялті._
