# Qırımtatar Milliy Meclis Reisiniñ

"6-ncı Qırımtatar Milliy Qurultay delegatlarınıñ konferentsiyağa çağırıluvı" aqqında

Talimatı

Qırımtatar Milliy Meclisniñ Mahsus muşavere toplaşuvında olıp keçken muzakere ve 6-ncı Qırımtatar Milliy Qurultay delegatlarınen keçirilgen mesleatlarnıñ neticelerine binaen aşağıdaki maddelerge

QARAR BERİLDİ:

1. 2018 s. noyabr 12 kününde Kyiv şeerinde 6-ncı Qırımtatar Milliy Qurultay delegatlarnıñ Konferentsiyasını toplamaq.
2. 6-ncı Qırımtatar Milliy Qurultay delegatlarına, muzakere etilmesi ve qarar berilmesi içün Konferentsiya kün tertibi olaraq şu suallerni teklif etmek:
   - Qırımdaki vaziyet ve Rusiye Federatsiyası tarafından Qırımnıñ işğali şaraitinde milliy özidare organlarnıñ vazifeleri (1);
   - 6-ncı Qırımtatar Milliy Qurultaynıñ 2-nci nevbetten tış sessiyasınıñ "Qırımtatar halqınıñ öz tarihiy toprağında - Qırımda, öz taqdirini belgilev aqqınıñ ömürge keçirilmesi" aqqında Qararnıñ yerine ketirilüvi (Bağçasaray, 29 mart 2014 s.);
   - Arizalar, muracaatlar, rezolütsiyalarnıñ qabul etilmesi;
   - Diger mevzular.
3. 6-ncı Qırımtatar Milliy Qurultay delegatları Konferentsiyasınıñ azırlanması ve keçirilmesi içün teşkiliy işlerniñ koordinatsiyasını Qırımtatar Milliy Meclis Reisiniñ muavini İlmi Ümerovğa buyurmaq.
4. İşbu Talimatnıñ 2-nci maddesinde belgilengen meseleler boyunca vesiqalarnıñ taslaqları Qırımtatar Milliy Meclisniñ Mahsus muşaveresinde evelden muzakere etilmege tabiydir.

Refat Çubarov

Qırımtatar Milliy Meclis
Reisi

2018 s. noyabr 01,
Kiev ş.

(1) Bu yerde BMT Baş Qurulınıñ 19 dekabr 2016 s. A/RES/71/205 nomeralı "Qırım Muhtar Cumhuriyeti ve Aqyar şeerinde (Ukrayina) insan aqları saasındaki vaziyet" Rezolütsiyasında keçken ıstılahat qullanıla.
