## Бузулукъ вокзалында 20 дакъкъа

Оренбургдан арекет эттигимиз куннинъ геджеси, саат учь къарарында, Бузулукъ вокзалына келип чыкътыкъ.
Бузулукъта имам Галиаскар эфенди Гъафуров — Чистапуль медресесиндеки эйи аркъадашларымдан ве туджджар Ярулла эфенди Велиев дахи танышларымдан бири олгъаны ичюн, аз вакъыт олса да, оларнен корюшип кетмек макъсады иле Оренбургдан не вакъыт чыкъаджагъымызны бир къыскъа мектюп иле эвельден хабердар эткен эдим.

Бузулукъ вокзалына еткенимизде вагондан чыкъкъанымнен, экиси де платформада кезерек, мени араштыра эди.
Буфетке кирип, бирер къаве ичтик — корюштик, лакъырды эттик.
Оларнынъ экиси де ачыкъ фикирли затлар олдукъларындан, субетимиз, табиий, халкъымызнынъ маариф ве унер джеэтинден пек кериде олгъаныны теэссюфле айттыкъ ве «Терджиман»нынъ йигирминджи йылдёнюми мунасебети иле Багъчарайгъа келеджек миллетнинъ зиялылары тарафындан эали арасында илим ве маарифет нешир этмек ичюн тесирли ве файдалы тедбирлернинъ музакереси ортагьа къоюлмасына умют ве ишанч бильдирмектен ибарет олды.

Галиаскар эфендининъ эдебият джеэтинден такъдирленеджек, хусусан лисанымыз акъкъында тедкъикъ этерек язылгъан бир къач эсери бар ки, оларнынъ басылмасы файдалыдыр.

Ярулла эфендининъ де «Менгулик месджит», «Козь яшы» адлы язылып битирильген эки рисалеси бар.
Пек анълайышлы ве хош лисан иле язылмыш олгъан бу рисалелер — озюмизнинъ миллий яшайышымыздан энъ керекли саалардан лаф юрсетильгени джеэтинден эдебияты джадидие эхли тарафындан пек зияде бегенилип къабул олунгъандыр.
Бу эсерлерни окъугъан адамлар Ярулла эфендиден даа бойле рисалелер беклеюрлар.
