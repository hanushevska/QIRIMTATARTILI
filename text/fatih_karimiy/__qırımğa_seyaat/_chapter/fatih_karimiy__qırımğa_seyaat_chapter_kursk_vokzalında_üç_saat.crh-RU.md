## Курск вокзалында учь саат

Апрель 29-да саба саат секизлерде догъру Акъяргъа кеткен трен иле Курск ве Харьковдан кечерек, ёлумызны девам эттирип, шу куню уйледен сонъ саат еди къарарларында Курскта булундыкъ.
Мында тренимиз учь саат къадар турдыгъындан, вокзалгъа чыкъып емек едик ве къаве ичтик.
Бу вокзалдаки буфетни йигирми эки йылдан берли Къасым мусульман л ар ындан Аббас Ханбеков деген бир адам тута экен.
Он секиз-йигирми адамдан ибарет хадимлерининъ деерлик эписи мусульманлар, яни къасымлылар экен.

Къасымлылар буфет, вокзал, мусафирхане тутмакъ хусусында олдукъча инкишаф эткенлер.
Петербург, Москва, Варшава ёлларында ве сайре тарафларда буфет туткъан бир чокъ къасымлылар бардыр.
Олар — диндар, саф къальпли, ачыкъ юрекли, чалышкъыр ве мусафирчен адамлардыр.
Лякин, теэссюф ки, башкъа мусульманлар киби булар да илим ве маарифтен марум, тар фикирли инсанлардырлар.
Иигирмишер-отузар сенеден берли ве ондан да чокъ бир девирде Петербург, Москва, Курск, Харьков ве сайре киби Русиенинъ энъ маарифчи ве медениетли шеэрлеринде яшаяракъ, кенди зенаатлары иле олдукъча байлыкълар асы л эттиклери алда, араларындан ич бири огъул ве къызларыны рус ве Авропа мектеплеринде окъутып тербие эте бильмемишлер.
Оларнынъ арасында эким, адвокат, инженер, архитектор, техник, механик, рессам, чалгъыджы, эдип ве муаррир киби унер саиплери етишмемиштир.
Эгер огъуллары, кендилери киби, бирер буфет тута билирсе, олар ичюн буюк бир сеадет сайылыюр.
Чюнки чокъусынынъ несили, аталары киби буфет тутып, акъча джыя бильмек унеринден де марум олып, аталарынынъ тапмыш олгъан акъчаларыны исраф этмек иле мешгъульдирлер.
Бунынъ гунасы ве къабааты, эльбет де, балаларына ишке ярарлы тасиль ве тербие бермеген, ве бельки де таптыгъы акъчаларыны Къасымдаки авулларына къайтып, бири-бирини куньлеп, гузель эвлер къурдурмагъа, мал ве атлар асрап, ярышлар отькермеге сарф эткен аталаргъа аиттир.

Буфет ве мусафирхане тутуджы Къасым мусульманлары — такъиесиз, ве аля франка кийим иле медений къияфетте булунырлар исе де, бу меденийлик, ялынъыз, тышкъы корюнишлеринде олып, фикир ве къальплери, эски татарлар киби, окюнчли.
Булар акъкъында Истанбулда мерхум шейх Джемалетдин эль-Афгъаний азретлеринден бир икяе эшитмиш эдим.
Эм ибретли, эм меракълы олдугъындан, бу ерде оны да язайым.

Шейх эфенди демиш эди ки: «Петербургда яшадыгъым вакъыт бир кунь манъа къапуджым: «Мындаки мусульманлар сизнен корюшмек ичюн кельмишлер, узурынъызгъа кирмек ичюн мусааде истиюрлер, — деп хабер берди.
Чокъ мемнюн олдым.
Русие пайтахтындак мусульманлар иле корюшмеге кендимде де истек ве авес буюк эди.
«Буюрсынлар, кирсинлер», — дедим.
Учь-дёрт адам кирдген аля франка кийинмишлер, башлары ачыкъ олып, акъикъий не иллерининъ кийдиклери такъиелери ёкъ.
Устьлери темиз, кеияфетлери гузель эди.
Оларны бойле алда корьдикте чокъ севиндим.
«Мусульманлар да бойле темиз ве медений адам киби кезмеге билиюрлармыш», — дие севиндим.
«Хош кельдинъиз!» — дедим.
Къаве ве чай кетирттим.
Лякин меним севингеним теэссюф ки, чокъ девам этмеди.
Чюнки араларындан бириси сёз ачып: «Азретлери, биз санъа бир иш иле кельдик, сенден бир шей сорамакъ истеймиз», — деди.

Дин, ахлякъ, яхуд эдебият ве илимден бир шейлер сорайджакълар беллеп мен де: «Пек яхшы, пек гузель, буюрынъыз, соранъыз — бильсем сиз киби мусульман къардашларыма севине-севине джевап берирмен», — дедим.
О дахи сёзюни башлап: «Азретлери, мына биз уруслар арасында яшаймыз, шунынъ ичюн русча кийинип юремиз, мусульман урбасы кийип оламаймыз.
Бойле олгъан сонъ, бизнинъ мусульманлыгъымыз насыл олур экен?» — деди.
Пайтахтта яшагъан ве медениет алеминде яшагъан мусульманлардан бу къадар сафсата ве манасыз сёзлер эшиткенде юрегим сызлады.
Зиядеси иле джаным сыкъылды.
Мусульманларнынъ дин-ислямдан бу дередже хаберсиз олдукъларына бинълердже теэссюф эттим.
Ве къаршымдаки адамларнынъ дигер джевапкъа ляйыкъ олмадыкъларыны анъладыгъымдан, къыскъаджа анълатмакъ ичюн: «Пейгъамберимиз Мухаммед саллялаху алейхи веселием терзи дегиль эди.
Шундан себеп, урба мунакъашасынынъ о огреткен динге алякъасы ёкътыр.
О — иман ве таухидни2 огретти.
Къыскъасы, урба мунакъашасы иле мешгъуль олмады.
Урба мунакъашасында бир мушкюль меселеси олгъан адам — терзилерге мураджаат этмелилер», — дедим.

Бизим заваллы татарларнынъ эксериси, дюнья илими киби, ахирет ве шериат илиминден де марум олдукъларындан, сарыкъ ве джуббе астына кирип та шейхлик ады иле эалини гъафиль этерек, садакъа джыйып, сонъундан адамлардан: «Чаршенбе куню тырнакъ кесменъиз», «Дон балагъынънынъ тобугъындан юкъарыгъа кечмесин», «Резина калошнынъ ичине арифлер язылгъан шей къойманъыз» ве сайре бунынъ киби сафсаталарнынъ шериаткъа джаиз олып-олмадыгъы акъкъында меселелерни сорап, диндарлыкъ этмеге алышмыш олдукъларындан, Петербургкъа дахи шейх Джемалетдин эфендининъ кельгенини эшиттикте эвельки адетлери узьре «меслеат» сорамагъа баргъанлар.
Албуки, шейх Джемалетдин эфенди бизим татар диндарлары киби суньий шейх олмайып, ильми, ирфаны ве кемалы Авропа улемасы тарафындан тасдикъ ве тахсин этильмиш айдын фикирли бир фельсефеджи ве хакъаикъ ислямиеге вакъыф3 халис4 бир мусульман олдугъындан, зеин ве фикирини — сач, сакъал, потюк, калош ве урба даваларына сарф этмез, бельки — дин, ахлякъ, икмет ве фельсефе мунакъашаларына сарф этер эди.

Авам халкъымыз эр не къадар фикирсиз ве джаиль исе де, бунынъ къусур ве къабааты, олардан зияде, оларны бойле, дюнья ве ахиретте козьсюз ве къулакъсыз этип къалдыргъан улема ве мудеррислеримизге аит олса керек.
Дженабы хакъ оларгъа инсаф берсин.

Апрель 30-да саба саат секиз бучукъларда Харьковда булундыкъ.
Мында тренимиз чокъ турмады.
Вокзалгъа чыкъып, бирер къаве ичтик ве вокзалны сейир эттик.
Харьковнынъ вокзалы пек гузель ве февкъульаде джыйнакълы ве темиздир.
Биз мусульманлар — Испаниядаки аль Хамра сарайларына ве Самаркъанд ипе Бухарадаки месджит ве тюрбелерни корьдикте, яхут тарифлерде эшиттикте: «Бизим бабаларымыз не къадар кямиль ве санаткяр адамлар олгъанлар, не къадар гузель биналар япмагъа бильгенлер», — дие, бабаларымыз иле тамаддих1 ве тафаххир2 этемиз.
Бу вокзалларны, бу копюрлерни, бу демирёлларны япкъан ве телеграф, телефон, электрик къуветлерини кешф этип, буны келеджекнинъ хызмет ве истифадасына ёнельтирген авропалылар исе: «Эльхамдулиллях, дженабы хакънынъ3 бердиги акъыл ве фикир ниметлеринден мустафид4 оларакъ, биз буларны кешф эттик, буларны мейдангъа кетирдик.
Бизим балаларымызнынъ исе бизден даа зияде чокъ шейлер кешф этип, оларнынъ сырлары ачыкъланаджагъына шубе ёкъ», — дие тынч гонъюльнен дюньядан кетеджеклер.

Харьков вокзалындаки буфетни тутуджы, кене де, къасымлы Мухаммедгъани Тугъиев деген мусульман иле корюштик.
Мухаммедгъани эфенди Харьков киби буюк бир шеэрде узун муддет къаларакъ, киббар руслар иле ихтилят эттигинден5 зеини ве фикири баягъы ачылгъан.

Назар ве мутагяасы олдукъча догъру.
Сёз ачылгъанда мусульманларнынъ джаилликлерини ве эр джеэттен кериде къалгъан л арына теэссюф этерек: «Бизде киши чокъ, адам ёкъ.
Сёз чокъ, иш ёкъ», — деди.
Ве аджылыкъкъа баргъан мусульманларнынъ тертипсизлик ве низамсызлыкъларындан шикяет этти: «Эдепсизлер: къаиде ве низамгъа риает этмеюрлар.
Вокзалгъа келип тюшкенлеринен чешит тюрлю келишмеген шейлер япыюрлар.
Кишилер ве хусусан къадынларнынъ козьлери огюнде сув тёкелер.
Эгер кендилерине бу хусуста бир шей сёйледжек олсанъ: «Динимиз шойле эмир этиюр, биз не япайыкъ?» — дейлер.
Башкъа халкълар бунъа кулеюрлар.
Кендимиз мусульман олдугъымыз ичюн оларнынъ бойле къылыкълары бизге де пек фена тесир эте.
Ят миллетлерден утанамыз.
Шунынъ ичюн де вокзалгъа энген аджыларны къаршы алып, оларны тек мунасип ерлерде тутып, башкъаларгъа косьтермеден озгъармакъ ичюн махсус бир невбетчи тайинледик.
Башкъа чаре ёкъ», — деди.
Акъикъатен де аджылыкъкъа кетемиз деерек, демирёлларда, пароходларда, Одесса ве Истанбул сокъакъларында мусульманлыкъ адына леке тюшюрип юрген аджылар аз дегиллер.

Аджылыкъкъа фарзы оладжакъ дереджеде зенгинлиги олгъан адамлар эр ерде кендилерини яхшы тутып, аджылыкъ адыны мунасип тутып юрмелидирлер.
Аджылыкъ фарзы оладжакъ дереджеде зенгинликлери олмагъанлар исе, аджылыкъ сеферине Мекке ве Медине ёлуна чыкъаракъ, эр ерде тиленджилик иле, башкъаларгъа фитне ве эр тюрлю къавгъа — даваларгъа себеп олып, ислямиятны ве аджылыкъны масхара эттирмемелидирлер.

Харьковны кечкен сонъ авалар эйилешип, Русиенинъ дженюп тарафларынынъ летафети корюнип башлады.
Майыс бирге кечеджек геджеси, саат бир къарарларында, Къырым ярым-адасыны къаранен бирлештирген Перекопны кечип, Къырым топрагъына кирдик.
