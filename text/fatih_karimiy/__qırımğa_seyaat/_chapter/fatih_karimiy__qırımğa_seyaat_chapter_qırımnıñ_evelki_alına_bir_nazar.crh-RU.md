## Къырымнынъ эвельки алына бир назар

Эвель заманларда Къырым ярымадасында тюрлю-тюрлю кочебе халкълар яшап, кене гъайып олып кеткенлер.
Олар насыл халкълар эдилер?
Дин ве итикъадпары, турмуш ве омюр тарзлары, урф-адетлери насыл эди?
Олар нереден кельдилер?
Ве нерая кеттилер?
Не ичюн ойле олды?
О вакъытларда Къырым ярымадасы ве онынъ къомшулары, ве сайре ерлер не алда эди?
Эльбетте, булар пек меракълы суаллердир.
Ве буларны бильмек, яни бундан эки-учь, яхут дёрт-беш бинъ сене эвельки замангъа къайтып, о вакъытнынъ эалисини корьмек, турмушларыны бильмек ве оларнынъ арасында кезмек пек меракълы бир шейдир.
Къальбке — сефа, фикирге — кенишлик берир.
Иште бу макъсадгъа василь олмакъ ичюн тарих ве джогърафияны бильмек керектир.
Эгер тарихнынъ бильдирдигинден де мукъаддем исе, эльбет де, онынъ балландырып-татлыландырып беян этильмиш методоложиси вардыр.
Олардан пек чокъ фикир ве ибрет алмакъ мумкюн.

Риваетлерге назарен, милади Исадан алты юз сене къадар эвель Къырымнынъ Къара денъиз саиллерине рум халкъы келип ерлешмеге башлагьан.
Румлар бу тарафларда бинъ йыл къадар яшап, олдукъча къуветли бир миллет алына кельгенлер.
Ве, сонъралары, четтен базы халкълар келерек, румларгъа теджавуз этмеге башламышлар.
Эвельде «къуман» адлы бир халкъ ве ондан сонъ, милади он учюнджи асырларнынъ орталарында, Асия тарафтан кельген экинджи бир халкъ (Батыйнынъ къол астында оларакъ кельген татар къавмы) Къырымдаки румларгъа уджюм эткенлер.
Къарадан — вахший татарлар уджюм эттиги киби, кене, шу заманда денъиз тарафтан келип румларгъа медениетли экинджи бир халкъ — Дженевизден кельген итальянлар уджюм этмеге башламышлар.
Татарлар иле дженевизли итальянлар девлетни озь эллерине алмакъ ичюн бир муддет къанлы муаребелер этмишлер.
Be, ниает, татарлар енъерек, Алтын ордуиы быракъып, Къырымда дахи татар девлети тешкиль этмишлер.
Ве, ниает, Солхат адлы бир шеэрни пайтахт этмишлер исе де, сонълары — Багъчасарай шеэрине кочюрмишлер ве Солхат — «Эски Къырым» ады иле къалмыштыр.

Дженевизлер, дахи, Къара денъиз ялыларында — Балыкълавадан Керчьке къадар олгъан ерлерде ерлешип къаларакъ, 1475 сенесине къадар акимлик эттилер исе де, сонъра, Къырым ханлыгъы Тюрк султанларынынъ имаесине кирдикте, тюрклернинъ ярдымы иле татарлар дженевизлилерни Къырымдан бус-бутюн къувмышлардыр.
Къара денъиз боюнда, ве хусусан Феодосия тарафларында, дженевизлерден киби, бир такъым эски ядикярлыкълар шимди де бардыр.
Ер астындан да оларгъа аит шейлер тапылмакътадыр.
Тарихчыларнынъ беянына коре, Къырымда ханлар идаресининъ макъталаджакъ ери ёкъ эди.
Ханларнынъ идареси, четте олгъан къомшу халкъларгъа уджюм иле, оларны талап ве ягъма этип къайтмакътан ве дахильде, даима низа ве фесат ичинде оларакъ, эр вакъыт ханлар денъишип турмакътан ибарет эди.
Бу ал он бешинджи асырнынъ биринджи ярысына къадар девам этип, ниает, шу вакъытларда Къырым тахтына Аджы-Девлет Гирай адлы бир хан отурмыштыр ки, онынъ несили олгъан ханлар Къырымнынъ Русие тарафына кечмесине къадар девамлы суретте акимлик этмишлер.

Девлет Гирай ханнынъ идареси, башкъаларына нисбетен эйи олып, татарларнынъ бир къадар медениетке кирмелерине ве озь кучьлери иле, озь къанун-къаиделеринен, чалышып яшамаларына чокъ имкян олмыштыр.
Бу ханнынъ кендиси — гъает диндар бир мусульман олдугъы киби, башкъа динлерге де гъает мусаадалы олмыш.
Ве атта христиан кильселерине акъчанен ярдымда булунмыш.

Девлет Гирай ханнынъ вефатындан сонъ онынъ ерине огълу Менъли Гирай хан кечмиш.
Лякин бу хан кенди девлетини бир такъым енъилювлер ве талавларнен эм де бир чокъ муаребелер иле кечирдигинден, онынъ заманында Къырымнынъ халкъы пек эксильген ве «Орду»дан муаджйр давет этмеге меджбур олгъанлар.
Ве фена идареджилик саесинде девлети зайыфландыгъындан, Менъли Гирай хан 1478 сенесинде тюрк султанынынъ имаесине ве бойсынувына кире.
Тюрк девлети тезден бутюн Къырымнынъ идаре этилювини озь элине кечире.
Менъли Гирайнынъ вефатындан сонъ огьлу Мухаммед Гирай тюрк султаны тарафындан Къырымгъа вали (губернатор) оларакъ тайинленил, анда мемурлик эте.
Мухаммед Гирай ханнынъ акимлиги (1515-1523) токътавсыз муаребелер ве бири-бирининъ артындан Русиеге ве Лехистангъа (Польшагъа) теджавуз ве уджюмлер иле гъает раатсыз ве натынч оларакъ, бабасы заманындан даа фена суретте кечмиштир.

Мухаммед Гирай ханнынъ вефатындан (1523) сонъра, Къырымда ханлар кене тюрк султанлары тарафындан тайинленселер де, девлет ишлерине бу девирде Къырымда шекилленген  бейлер (мырзалар) къарышмагъа башламышдырлар.
Ханларнынъ тахтта отурувы девам этмеси оларнынъ ярдымына мухтадж эди.
Меселя, Селим Гирай хан тюрк султаны тарафындан хан оларакъ тайин этильдиги алда, бейлер тарафындан дёрт дефа тахттан эндирильмиштир.

Татарларнынъ руслар иле мунасебетлерине кельгенде: татарлар, фурсат олдукъча, Русиеге уджюм иле ягъмаджылыкъ эте эдилер.
Дигерлери киби руслар да оларнынъ теджавузларындан къуртулмакъ ичюн эр сене бир чокъ паралар ве эдиелер гондермеге меджбур ола эдилер.
Эр сене, белли вакъытта, ханнынъ кендиси, анасы, къадынлары, огъул-къызлары, келинлери ве оларнынъ балалары, хан несилинден олгъан мырзалар ве торелер, атта сайре буюк мемурлар эм де ханнынъ багъчеванларына бардыкъча — эр бири, махсус эльчилер гондерип, Русиеден эдие истемекте, ве мемурлар иле юкъары табакъа татарлар Русие укюмети эсабындан кийинмекте эдилер.
Лякин, шойле исе де, татарларнынъ Русиеге теджавузлары кене де бутюнлей токътамай эди.
Булар, уфакъ-уфакъ оларакъ, эксериси, Русиеге апансыздан уджюм эттиклеринден ве эр вакъыт оларгъа къаршы турып мудафаа этмек мумкюн олмадыгъындан, русларгъа татарларнынъ чокъ зарарлары токъуна эди.
Энъ сонъ дефа оларакъ татарлар 1768 сенеси Русиеге уджюм этелер.
«Мукъаддес Елизавета» — шимдики Елизаветоград къалесини яндыралар.

Русие девлети кендининъ бу раатсыз ве натынч къомшуларындан чокътан берли ве тамамынен къуртулмакъ истесе де, лякин аля даа фурсаты ве вакъыты кельмеген эди.
Ниает, 1774 сенеси Тюркие ве Русие арасында имзалангъан «Кучюк Къайнарджа» анълашувы муджиби Азакъ денъизи иле Къара денъиз арасындаки ве Къырымнынъ шаркъындаки Керчь къалеси Русие тесарруфына кечти.
Ве сонъра, Шаин Гирай хан вакъытындаки девлет идаресининъ феналыгъындан, хан сарайында ве кенди араларында ич токътамагъан низа ве фесатларнынъ чокълугъындан истифада этерек, императрица Екатерина Экинджи 1783 сенеси апрель 8-де Къырымнынъ толусынен Русиеге къошулдыгъыны илян этти.
Ве шу вакъыттан берли Къырым ярымадасы Русие девлетининъ Таврия губерниясы эсапланылмакъта.
Ве Русиенинъ маддий эм де маневий пек буюк федакярлыкълар иле эттиги гъайрети саесинде, кунь-куньден илерилеп, огге кетмек те.

Къырымнынъ Русиеге къошулгъаны илян этильдиктен сонъ татарлар, ильк кере оларакъ, кутьлевий суретте (учь юз бинъ къадар халкъ) Тюркиеге иджрет оларакъ кетип, эм озьлери ичюн, эм де мемлекет ичюн пек буюк зарар кетирдилер.
Чюнки, кендилери Тюркиеде кереги киби ерлешмеден, бир чокъу телеф ола я да ёллар ичинде къалалар.
Мында исе мемлекет бошап, мемуриет эксильмесине себеп олды.
Шунъа коре де кочькен татарларнынъ ерине немее муаджирлери давет этильмиш ве булгъарлар, чехлер эм де Русиеден баргъан руслар ерлештирилип, аз бир вакъыт ичинде кене мемлекетнинъ эалисини тиклемеге гъайрет этильмиштир.
Бугуньки куньде Къырымнынъ ве хусусан денъиз бойларынынъ эалиси олдукъча кемалындадыр.
Къырымда Топракънынъ фияты пек юксельген олып, денъиз ялысында даа якъында сажени учь-дёрт капиктен сатылгъан ерлер бугуньки куньде сажени отуз-къыркъ рублеге ве базы ерлерде десятинасы къыркъ беш бинъ рублеге къадар сатылмакътадыр.
Къырымнынъ Къара денъиз боюнда (Ялтада) падишамызнынъ сарайлары ве юкъары табакъалы русларнынъ эвлери ве язлыкъ эвлери мевджут олдыгъындан, о этрафлар кунь-куньден февкъульаде суретте абаданлашмакъта ве инкишаф этмектедир.

Къырымнынъ ве о ерде яшагъан халкъларнынъ башына чокъ шейлер келип кечкен.
Хусусан, татар ханларынынъ кечирдиклери бир чокъ фаджиане алларгъа ве тюрлю заманларгъа дайр гузель-гузель тарихи, гъарайип ве хиссий романлар язмакъ ичюн мейдан гъает кеништир.

Инсан догъыюр, чалышыюр ве раатлыкълар кореюр, эм де сайре бир чокъ алларгъа дучар олыюр.
Ниает, зайыфлаюр ве билахире бир кунь бу дюньядан сагълыкълашыюр.
Аят — башарнынъ юкъуда корюльмиш руядан, яхут театр санасыида корюльмиш манзарадаи фаркъы олмадыгъы киби, девлетлер аятынынъ да аят башардаи чокъ фаркъы ёкътыр.
Табиат къануны бутюн кяинатны кёндисининъ кучьлю укюмине сынъырсыз бойсындыргъандыр.
Къувет ве гъазаватлар иле, шурет ве кучь иле бутюн джианны титреткен мысырлылар, Ассирия ве вавилонлылар, румалылар-юнанлар ве сайре зеки миллетлер эр театр санасында корюлип, гъайып олмыш манзаралардыр.
Ерлеринде еллер эсе.
Гуя ич де дюньягъа кельмемишлер.
О вакъытларда адлары биле мевджут олмагъан бир къач миллетлер ве девлетлер мейдангъа чыкъып, дюньяны титретмектедир.
Ким биле, даа насыл инкъиляблар вуджуткъа келир?
Кимлер — ёкъ ве кимлер бар олур?
Виз эвелькилернинъ алларыны ве арекетлерини тарих саифелеринде окъуп, муакеме ве музакере эттигимиз киби, ич шубесиз, бизим бу куньдеки алларымызда истикъбальнинъ тарих саифелерине язылып, эбедий къаладжакъ, ве келеджеклер тарафындан музакере олунаракъ, тахеин яхут такъбих этиледжектир.
