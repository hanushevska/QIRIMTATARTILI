## Къырым

Ярыма да — Русиенинъ дженюп тарафында.
Къара денъизге догъру узанып чыкъмыш бир ярымададыр.
Гъарп ве дженюп тарафларыны — Къара денъиз, шаркъ тарафыны Азакъ денъизи сарып алгъан, шималь къысымындан Перекоп деп адпандырылгъан тар бир ер иле къаранен бирлешмиш.

Къырым ярымадасынынъ дженюбий тарафлары пек дюльбер ве аджайип олып, мында гъает гузель ве эйи лиманлар бар.
Меселя, Акъяр лиманы дюньянынъ энъ эйи лиманларындан сайыла.
«Ребер»лернинъ беянына коре, бутюн Къырым ярымадасынынъ сатхы 22198 квадрат верст олып, Перекоп, Кезлев, Акъмесджит, Кефе ве Ялта адлы беш уездге айрылмакъта ве Таврия губерниясына таби опмакътадыр.
Губерниянынъ меркези (губернатор отургъан ер) — Симферополь шеэридир.
Икълими ве сувларынынъ акъувы джеэтинден Къырым ярымадасы эки къысымгъа болюнген олып, бутюн Къырымнынъ дёрттен учю — чёль ве дёрттен бири — дагълы ердир.
Бу эки къысымнынъ арасыны гъарптан шаркъкъа догъру узанмыш олгъан Тавр деп адландырылгъан дагълар айырмакътадыр.
Эм де бу эки къысымнынъ арасында пек буюк бир фаркъ мевджут олып, шималь тарафы олгъан чёль къысымында акъар сувлар гъает аз олдугъындан, махсулаты пек зайыф, авасы ве икълими пек къаттыдыр.
Язынынъ шиддетли сыджакълыгъы ве къышынынъ мерхаметсиз сувугъы Къырымнынъ бу джеэтини дигер сахраларгъа бенъзете.
Хусусан, къырымтатарларнынъ къуллиятлы суретте' Тюркиеге иджретлеринден сонъ, бу тарафларнынъ эалиси даа зияде эксильмиштир.
Эм девлет тарафындан эм де хусусий адамлар тарафындан пек чокъ акъча сарф этилерек, чешит къуюлар къазылып, топракъларны сувармагъа ве осюмликлернинъ чокълашмасына тырышылгъан исе де, шимдиге къадар сезилирли нетидже ве файда корюльгени ёкъ.

Меселя, «Хайбер къуюсы» адлы учь юз етмиш сажень теренлигинде (Авропадаки къуюларнынъ энъ терени) бир къую къазылып, укюмет тарафындан юз къыркъ бинъ рубле къадар пара сарф этильдиги алда кене де бир нетидже ве буюк файда корюльмеген.
Албу ки, дагълы олгъан дженюп тарафынынъ сувлары чокъ.
Икълим ве авасы февкъульаде эйи олдугъындан, мында осип етишмекте олгъан эр тюрлю кийик ве надир тереклер, оленлер, чечеклер ве эр тюрлю мейваларнынъ чокълугъы гъает айретли бир дереджедедир.

Къара денъизге бакъкъан юксек дагъларнынъ этеклери мисильсиз дереджеде гузель ве махсулдар багъчалардыр.
Бу тарафта энъ чокъ тютюн сачыла, алма, армут, юзюм, фындыкъ киби эр тюрлю мейвалар етиштирильмектедир Къырымнынъ ишбу Къара денъиз бойларындаки багъчаларында алманынъ учь юз тюрлюси, армутнынъ учь юз элли тюрлюси, кирезнинъ элли тюрлюси, вишненинъ къыркъ тюрлюси, эрикнинъ эки юз тюрлюси ве джевизнинъ йигирми-отуз тюрлюси, тютюннинъ — тюрк ве американ джыныслары гъает аля ве сербест оларакъ етишмектедир.

Къырымда, джеми, бинъ тюрлюден зияде небадат осе ки, бунынъ дёрттен учь пайы дагълы олгъан дженюп тарафтадыр.
Къырымда эскиден къалма гъает къарт тереклер де бар.
Меселя, «Байдар вадиси» деген ерде «Партенит» деген бир джевиз терегининъ яшы — дёрт юз йыл деп эсап этильмекте, о етмиш пуд къадар джевиз бере ве ялынъыз шунынъ махсулаты саесинде дёрт татар аилеси кунь кечире эмиш.

Истраат этмек ве тедавийленмек ичюн Къырымгъа баргъан адамлар, мытлакъ, дагълы ве денъиз бою олгъан дженюп тарафкъа баралар.
Яз куньлери денъиз аммамларына ве махсус файдалы балчыкъларгъа кирмек иле, кузь куньлери исе — юзюм ашамакъ ве гъает лятиф икълим иле февкъульаде йымшакъ ве эйи авасындан, эксери алларда гъает буюк шифа корелер.
Къырымнынъ дженюп тарафынынъ гъает файдалы олгъан араретли кунеши инсаннынъ вуджудына сагълыкъ, гонъюлине шадлыкъ ве къальбине къувет вериюр.
Ве Къырымнынъ дженюп тарафлары, манзарасынынъ гузеллиги, авасынынъ летафети, берекет ве махсулатынынъ чокълугъы иле Италия ве дженюбий Франциягъа мукъаесе этильмекте'.
«Къырымнынъ авасындан нефес алгъан адам — севинч, къуванч, ве яшамакъ истегинден нефес ала», — денильген сёз пек догърудыр.
