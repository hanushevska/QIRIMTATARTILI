## Къырымнынъ эалиси

Бугуньки куньде Къырымда яшагъан халкълар — татарлар, руслар, румлар, эрменилер, булгъарлар, чехлер, немселер, поляклар, еудийлер, караимлер, къырымчакълар ве чингенелердир.

Къырым ярымадасы Русие укюмети тарафындан забт этильдиги вакъытларда мындаки эалининъ энъ эсасы ве энъ чокъу — татарлар олгъан исе де, бир къач дефа кутьлевий суретте Тюркиеге иджрет олдукъларындан, эвелькине нисбетен шимди чокъ азлашмышлардыр.
Къырымнынъ денъиз бойларында яшагъан татарлар иле чёль тарафта яшагъан татарлар арасында, эм юзь корюниши, эм къияфеттен, эм де урф-адет боюнджа фаркъ бар.
Денъиз ялысындаки татарлар эвельки вакъытларда Къырымда укюм сюрген итальянлар ве румлар иле мунасебетте олдукъларындан, оларнынъ чере ве къияфетлеринде могъол джынысынынъ аляметлери пек аздыр.
Албу ки, чёль татарларынынъ череси ве къияфетлеринде могъол джынысынынъ аляметлери ал я даа бакъийдир.

Къырымда бугуньки куньде эалининъ сайысы еди юз бинъ къадар эсап этильмекте, онынъ учь юз бинъи — мусульман татарлар ве къалгъанлары — башкъа миллетлер. 
