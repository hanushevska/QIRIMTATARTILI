## Оренбургдан кетюв

Оренбургдан догъру Багъчасарайгьа демирёл билети аларакъ, 1903 сенеси апрель 25, акъшам саат алтыда ёлгъа чыкътыкъ.
Аиле ве юрт-еримизни терк этип, ишлерни быракъып кетмек кучь олса да, бираз кезип, дюнья корип, хусусан Багьчасарай ве Ялтадаки дост-эшлерим иле корюшип къайтмакъ гонълюме пек хош келе эди.

Даима бир ерде отурмакъ ве айны бир иш иле мешгъуль олмакъ инсанны бираз ёрулта.
Фикрен ве джисмен бираз раатланмакънен чалышмагъа янъыдан кучь топламакъ ичюн авропалылар бир чокъ тедбирлер ве чарелер булмышлар.
Меселя, театрлер, концертлер, баллар, цирклер, клублар, гедже меджлислери, багъча ве сокъакъ кезинтилери — омюрни енгиллик, леззет ве ибретнен кечирмеге сылтав ола.
Сеяат исе, буларнынъ арасында — эйиси ве энъ файдалысыдыр.
Хусусан, бизим Русие ичерисинде демирёл ве пароходнен сеферлер — гъает раатлы ве сефалы олдугъы алда, фиятлары да гъает уйгъундыр.
Еллар тынч, рус халкъы пек инсаниетли ве муляйим олдугъындан, не къадар узакъ ерге кетильсе де, ич бир тюрлю мешакъат ве замет ёкътыр.
Бабаларымызнынъ: «ёл азабы — къабир азабы» — деген сёзлери, кеттикче, озь эмиетини джояджакътыр.

Буюрынъыз, эфендим, сизни сеяат ёлдашым олгъан Хамитджан эфенди иле таныш этейим ве, Оренбургымыз акъкъында да бир къач сёз язайым.

Хамитджан эфенди даа отуз учь яшларында, оренбурглы бир зат олып, Авропадаки сеяат ёлдашым Мухамметшакир эфенди Рамиевнинъ кучюк къардашы эди.
Эр бир мусульман эвляды киби, Хамитджан эфенди де яш вакъытында бизим шу эски медреселер ичерисинде биз къадар вакъыт кечирген олса да, о ерде алдыгъы бильгиси пек джузъий бир шейден ибарет олмуштыр.
Факъат медресени терк эттиктен сонъра, озь-озюндже тырышып, русча ве мусульманджа газеталар ве китаплар окъуп, фикирлерини зенгинлештирген, акъылыны нурландыргъан ве табиатыны гузеллештирген.
Бугуньки куньде русча ве татарджа муталяа этип, янълышсыз ве ихтиляфсыз суретте анъламагъа эм де кенди истедиги шейлерни татарджа язып анълатмагъа икътидарлы ве къаршысындаки адам иле низа ве дава чыкъармадан, гузель ве татлы муамеле эте бильген бир инсандыр.

Миллетимизнинъ эр джеэттен кериде къалмасы — моллаларымызнынъ сайысы аз олгъанындан дегиль, бельки де бильгили моллаларымызнынъ аз олгъанындан эди.
Шукюрлер олсун, бу сонъки заманларда миллет ичинде бильгили моллаларымыз да чокълашып башлады.
Эйи сёйленип, эйи динълемеге ве яхшы окъуп, яхшы язмагъа бильген улеманы дженабы халкъ эр вакъыт зияде этсин.
