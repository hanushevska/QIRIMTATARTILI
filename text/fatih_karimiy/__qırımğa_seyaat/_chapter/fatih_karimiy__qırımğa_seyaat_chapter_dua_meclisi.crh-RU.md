## Дуа меджлиси

Майыс 4, 1903 сенеси, базар куню, саба саат онларда, аркъадашым Хамитджан эфенди иле бирликте Исмаил бей Гаспринскийнинъ одасына дуа меджлисине бардыкъ.
Даиресине кирильгени киби, къапунынъ сагъ тарафында — матбаа ве идареханеси, къапунынъ къаршысында кенди хадимлерининъ махсус одасы, оданынъ аркъа тарафында, мейва тереклери отуртылгъан буюк ве дюльбер багъчасы бар.
Виз баргъанда, хадимлери къаршылаяракъ, бизни догъру багъчагъа озгъардылар.
Багъчанынъ кениш ве мейданлыкъ бир еринде эки чадыр къуруларакъ, бирининъ астына, Къырым усулы иле аякъларны къавуштырып отурмакъ ичюн килимлер тёшельген ве аля тюркийдже миндерлернен донатылгъан.
Экинджисининъ астында рус мусафирлери ве мырзаларгъа отурмакъ ичюн скемле ве отургъычлар къоюларакъ, аля франка азырлангъан олып, биз баргъанда биринджи чадырда улема ве джуббели-сарыкълылар, экинджи чадырда картузлы, шапкели адамлар, мемурлар, рус ве мусульман зиялылары отура эдилер.
Исмаил бей де, гъает ачыкъ юзь ве мемнюниет иле, мусафирлерни къаршыламакъта эди.
Башта бир кендиси иле селямлашаракъ, меджлисни тебрикледик.
Сонъра, башкъа мусафирлерге умумий бир селям берип, озюмизни такъдим эттик.
Истедигимиз чадырда отурмакъ ичюн Исмаил бей тарафындан бизге мусааде этильген сонъ, Багъчасарайнынъ улемасы ве ерли халкъы иле якъындан таныш олмакъ ичюн, улемагъа махсус аля тюркийдже донатылгъан чадыргъа кирип отурдыкъ.
Къавелер ве татлылар икрам олунды.

Эки чадырнынъ арасында маса узерине Русиенинъ чешит тарафларындан — мусульманлардан ве руслардан кельген тебрикнамелер, эдиелер, «Терджиман»нынъ 20-нджи йылдёнюмине багъышлап нешир этильген рисалелер къоюлгъан олып, истегенлер оларны сейир этмекте, телеграмма ве мектюплерни окъумакъта ве бир тарафтан да эп мусафирлер кельмекте эдилер.
Кельген тебрик телеграммаларынынъ сайысы — эки юзге, мектюплернинъ сайысы — учь юзге якъын олгъаныны сонъ анъладыкъ.
Олсун телеграммаларда, олсун мектюплерде бир чокъ мусульманларнынъ адлары олып, олар маариф хадимлерини ве маарифке хызметлери синъген инсанларны гъает шад этти.
Чюнки мусульман къадынларынынъ ялынъыз киев иле къыз тоюна дегиль, бельки илим ве маарифет байрамына да иштирак эткенлери анълашылды.
Миллетнинъ истикъбали, аяты ве менгулиги — къадынларымызнынъ элиндедир.
Олар маарифли, тербиели ве ахлякълы олсалар, миллетнинъ истикъбали ачыкъ, олмасалар, миллетнинъ алы харап ве истикъбали бербаттыр.

Куньдюз саат он эки къарарларында, мусафирлер тамамиле джыйылгъан сонъ, Исмаил бей аякъкъа къалкъып, эр кеске хытап этерек, мухтасар ве ачыкъ суретте: Бугунь «Терджиман» газетасынынъ йигирми сенелик дуа меджлиси олгъаныны ве узурына тешриф этерек оны къувандыргъанлары ичюн, мусафирлерге озь миннетдарлыгъыны бильдирип, тешеккюр айтты ве улемагъа хатим Къуран иле дуа этмесини риджа этти.
Намаздан сонъ улема меджлисинде Къуран хатим этилип, дуалар япылды.
Сонъра емек берильди, нутыкълар айтылды.
Ишбу дуа куню вакъиасы «Терджиман»нынъ озюнде (1903 сенеси, майыс 11 тарихлы 18-нджи санында) тафсилятлы язылгъанындан, насыл кечкени окъуйыджыларгъа беллидир.
Лякин, «Терджиман»ны окъумагъанларгъа бир малюмат ве окъугъанларгъа бир даа хатырлатмакъ узьре, оны бу ерде айнысыны кетирмекни мунасип корьдим.
«Терджиман»да шойле язылгъан эди: 

**«Дуа куню»**

«Сагъ ве селямет оларакъ, элимизге верильмиш газета имтиязыны бир къазагъа огъратмайыл, миллетимизнинъ малюмат алмасына ве субьянымызнынъ окъувыны енгиллештирмеге, элимден кельгени къадар хызмет эте кельдигимнинъ 20 сенеси шукранеликнен, бир чокъ дост ве маариф севдаларынынъ иштираки иле, майыснынъ дёртюнде ихлясы дуаларда булундыкъ.
Менджесине, пек мукъаддес олгъан шу куньде къулларына къошулмыш шу къадар эхли ирфаннынъ кельмесинден янъыдан къуветлендим: лязим келирсе, янъыдан ишке киришмеге джесаретлендим.
Мегер миллетнинъ муаббетинде хусусий бир улулыкъ ве кучь бар киби къыяс эттим.
Амма, шимди, ис эттим, корьдим, дженаб-ы хакъкъа бинъ бир кере шукюр.

Буюк Русиенинъ эр тарафындан шу къадар муаббет намелери, шу къадар тебриклер, шу къадар халис дуалар кельди ки, шу гузель адамларны насыл тешеккюрнен гонъюллерини алмакъны бильмейим... Бу къадар мектюплер аз киби, Троицк, Оренбург, Юкъары Урал, Къасым, Аджытархан ве Одесса мусульманларындан векиль оларакъ дуамызгъа дарульфунун талебеси Кендже Юсуфбеков, муаллим Бекир эфенди Эмекдаров, аджы Абдурахман эфенди Ахмеров, эдип Мухаммедфатих Каримов, мудеррис Абдурахман эфенди Гомеров, Хамитджан эфенди Гарабов (Арабов), къазы Абдурешит эфенди Ибраимов дженаплары тешриф буюрдылар.
Шу къадар эдиелер, ядикярлыкълар кельди ки, «Аджеба!
Мунасиплигимденми?
Бахтымданмы?» — деген суаль иле виджданым раатсыз олуёр.
Эр алда, зияде мутеэссир, зияде мутешеккир ве миннетдар оларакъ, джумленъизге чин къальптен теменна этем.

_Исмаил._

«Дуа куню» — ашагъыда язылгъаны киби кечирильди.

Саат онда кешиш эфендиге яздыгъым риджанамеге бинаэн, рус кильсесинде матбуат фенининъ иджатчысы Ян Готенбергнинъ ве Русиеде матбааджы Феодорнынъ истрахат рухларына дуа этильди.
Бундан эки саат сонъра идареханемиз булунгъан багъчада хатм-ы келям (Къуран) ве усул диниямызджа дуалар этильди.
Бу дуада — бир къач юз мусульман, он джадид мектебининъ бирер сыныф тапебесини, рус, урум, караим, еудий джемиетлерининъ мутебер адамларыны ве багъчанынъ бир тарафында, махсус азырлангъан чадырда бир чокъ мусульманлар булундылар.
Дуаларгъа гузель бир мукъаддеме оларакъ, янъы джами имамы, аджы Эмир эфенди илим, маариф ве матбуатнынъ эмиети ве инкишафына, осюв чарелерине аит гузель нутукъ сёйледи.
Нутукъ ярым сааттен зияде сюрип, кемалат лисанияларына ве эфкяр муневверлерине эр кес шашты.
Гъайр-ы ислямдан олып, тюркий тильге ашна олгъанлар джемаат арасында бойле бир натыкънынъ олдугъы иле бизни тебрикледилер.

Сонъундан, бильги ве маариф тарафдары олгъан азрети император ве онынъ бутюн аилесининъ сагъ-селямет ве келеджеклери бахтлы олмасы эшкъына теменна этерек, махсус дуа окъулды.
Мында булунгъан юзлернен мусульманнынъ ве субьяннынъ: «Амин!» — деген шерефлев сеслери къаяларны, дагъларны титретти.
Къаялар да: «Аминлерге «Амин» иле акс-седа къайтарды.

Экинджи дуа — къазанлы мерхум эдип ве нашыр Абдулкъаюм эфенди Насыров иле къарабагълы мерхум эдип ве муаллим Сафаргали бей Валибековнынъ рухларына эм де эдебият иле тасиль ёлуна буюк хайриелери иле мешур олгъан сибириялы мерхум аджы Нигматулла бей Сайдуковнен оренбу рглы аджы Абдулгъани бей Усеиновнынъ рухларына дуа этильди.

Учюнджи дуа илим ве маариф огърунда буюк ярдымлары иле мешур олгъан оренбурглы аджы Ахмет бей Усеинов иле бакулы аджы Зейналгъабидин Тагиев дженапларынынъ омюр икъбаллерини Аллах Таалядан тилемектен ибарет эди.

Бутюн инсанлыкъ алемине манасы белли олгъан мукъаддес амин бинъ агъыздан, санки дерсинъ, бир агъыздан чыкъкъан киби, кок юзюне янъгъырамакъта эди.

Дёртюнджи дуа мында булунгъанларнынъ джумлеси ве узакътан тешриф буюрмыш мусафирлернинъ, махсус къурулгъан чадырда булунгъан эфенди ве ханымларнынъ сагълыгъы ве икъбаллери ичюн къылынды.
Дуада булунгъан джемааткъа, лютфен буюрдыкълары ичюн тешеккюр бильдирип, Ташкенттен бахшыш кельмиш беяз йипек джуббени (чапанны) мен дуаны алып баргъан аджы Эмир эфендиге такъдим эттим.
Дуаларнынъ сонъуна къадар кельген тебрик телеграммаларынынъ микъдары — эки юз къадар, мектюплернинъ микъдары юз учьке барды.
Русиеден, Къытай Туркистанындан, Хивадан, Ирандан, Мысырдан, Булгъаристандан, Женевадан, Парижден, Нью-Йорктан ве дигер ерлерден тебриклер бар эди.
Шеэрлер, джемиетлер, джемиет-и хайриелер, мектеп ве медреселер адындан язылгъан наме-и махсусалар, Къырым, Къазан, Закавказ халкълары ве Закавказ шейхульислямы киби мукерреметли эфендилерден селямлар бар эди.
Къазан джемиети хайрие ислямиеси апрель 26-да махсус топланып, наме-и махсус иле тебриклемеге къарар вермиш.
Троицк шеэрнинъ джемиет-и хайриеси биз бенделерини даимий ве фахрий аза сайлап, весикъа ёллагъанлар.
Петербург мусульманлары да бойле наме-и махсус гондергенлер.
Озь джемиетимиз олгъан Багъчасарай мусульманлары йигирми сенелик дуамызны тебриклеп, топлангъан 2000 рубле параны такъдим этювнен бизни гъает месрур эттилер.
Ишбу акъча — эскиргени ичюн къапатылмыш олгъан «Орта медресе»нинъ таждидине такъдим этильмиштир.
Аллах разы олсун.
Саратов виляетинден мешур чуха ве юн эшья фабрикантлары аджы Эшмухаммед Дибирдиев ве онынъ бирадерлери окъутувда усулы савтия Багъчасарайдан чыкъкъаныны ве Багъчасарай муаллимлеринден — узакълардан кельгенлерге телкъин этильдигини хатырлап, муаллим эфендилерге бирер урбалыкъ чуха эдие этип, идаремизге гоньдергенлер.
Кельген бир чокъ эдиелер арасында туджджар муътеберлерден мешур маденджилер — Мухамметшакир ве Мухамметзакир Рамиев дженаплардан кельген къыйметли ве ренкли ташлардан япылгъан демет джумленинъ дикъкъатыны озюне джельп этти.
Ишбу таш ве маден демети — алтын, яшма, александрит, зумрют, аметист, хризолит, дагъ буллюри ве сайре Урал ташларындан тертип этильген къыркъ фунтлукъ бир чечектир.

Дуа ве нутыкълар биткен сонъ, дуада иштирак эткен джумле урьметли мусафирлерге — аля тюркий софралар, рус ве дигер мусафирлерге — аля франка — эки софра донатылып, емек берильди.
Бу эснада, дуагъа ве тебриклемеге кельген чалгъы такъымы — сексен адам бир пешраф чалдыкътан сонъра, «Я худа хыфыз эйле падишайы!» деген рус мунаджаатыны чалдылар.
Мында булунгъан джумле ихтирамнен аякъкъа къалкъып, мунаджаат биткен сонъ, текрар ве текрар: «Ур-ра!»лар иле дагъларны титреттилер.
Айтылгъан бутюн нутукъларны, мектеплер адына субьяннынъ окъудыкълары тебриклерни шимди дердж этмеге вакъыт да, имкян да ёкъ.
Бу нутукъ ве тебриклерде, мектюплерде шу къадар чокъ дикъкъаткъа ляйыкъ фикирлер бар ки, джумлесини бир меджмуа шекилинде нешир эттирмек даа мунасип корюльди.
Акъмесджиттен кельген ресимджи Вознесенский бутюн джемаатны бир къач кере ресимге чыкъарып, истегенлер ичюн азырлап береджек олды.
Акъшам ренкли фенерлер якъылып, меджлис отькерильген ерде кеч вакъыткъа къадар субетлер кечирильди.
Генчлерден базылары шиирлер окъудылар, базылары оюн тёшеп эглендилер.
Алынгъан мектюплернинъ ве тебриклернинъ мундериджеси пек ибретлидир.
Миллет не дей, не истей — келеджек санымызда («Терджиман» газетасы козь огюне алына — терджимеджи) язармыз.
Шимдилик, джумлеге текрар ве текрар тешеккюрлеримизни бильдиремиз».

Иште бойле, «Терджиман»нынъ озюнде беян олунгъаны киби нутыкъ сёйлегенлер арасында багъчасарайлы имам аджы Эмир эфенди акъикъатен пек гузель, пек ачыкъ, тесирли ве мундериджели чыкъыш япты.
Илим ве маарифнинъ келеджек ичюн не дереджеде девир талабына джевап береджек шей олгъаныны, инсан ичюн илим ве маарифтен де сеадетли мутасавер олмадыгъыны ве маарифнинъ шерафети не дереджеде буюк ве муим олдугъыны аяттан ве хадис-и небевиедан бир чокъ делиллер иле изах ве беян эттиктен сонъра, буларгъа аит Авропанынъ улема ве алимлерининъ эсерлеринден, макъале ве язгъанларындан, айткъанларындан бир чокъ мисаллер эм де делиллер косьтерип, меселени зиядеси иле ачыкъ-айдын тасвирледи.
Бойлеликнен, илим ве маарифнинъ эмиети ве шерефини динълейиджилернинъ козь огюне кетирген сонъ, о, илим ве маарифнинъ кенишлемесине хызмет эткенлернинъ не къадар мукъаддес ве мухтерем олгъанларыны ве о хызметнинъ де эки къысымдан ибарет олгъаныны, бири — маддий, яни маариф ёлуна пара иле къолтутмакъ ве дигери — маневий, яни огретмек, сёйлемек, язмакъ иле олгъаныны ве буларнынъ эр бири гъает макъбул ве такъдирлемеге ляйыкъ олгъаны алда, къалем хызметининъ башкъаларына нисбетен даа зияде файдалы, умумий, бакъий ве эбедий олгъаныны пек ашкяр бир суретте беян этип, 20 сенелик хызмети ичюн Исмаил бейге умуммиллет тешеккюрини айтты.

Шундан сонъ Абдурахман эфенди Ахмарев рус тилинде нутукъ айтаракъ, Исмаил бейге хызметлери ичюн тешеккюр бильдирип, оны Троицк джемиет-и хайриесининъ фахрий азасы этип сайлагъанларыны беян этти.
Мен дахи тюркий тильде, мухтасар бир нутукъ иле чыкъып, алий азретлерини тебрикледим, хызметлери огюнде теменна этим ве тюшеккюримни бильдирдим.
Одесса дарульфунунынынъ талебеси Юсуфбеков — русча; муаллимлерден Бекир эфенди Эмекдаров ве Багъчасарайнынъ мектеб-и джадид талебелеринден бир къачы ве «Терджиман» идаресининъ мемурларындан дахи бир къач адам тюркийдже язылгъан тешеккюрнамелерини бутюн мусафирлер огюнде сес чыкъарып окъудылар.
Мен дахи, вакъыт мусааде этсе ве имкян олур исе, бельки окъурым дие, меджлиске бармадан эвель бир макъале язып азырлагъан эдим.
Лякин, вакъыт мусааде этмегенинден, бираз узунджа олгъан бу макъалени меджлисте окъуп, башкъаларнынъ башыны кутьмекни мунасип корьмедим.
Кягъыт мусааде эткенинден, бир хатыра олур деп, ич олмагъанда, бу ерде оны язып къалдырмакъ истейим.
Язгъан макъалемнинъ мундериджеси бойле эди:

«Мухтерем муаррир эфенди!
Сиз затымызгъа нисбетен айтмакъ борджлу олду гъымыз тебрик ве тешеккюратны ве бу мен гъайры хад арз этмек ичюн бир къач сёз айтмагъа мусааде этменъизни сорайым.
Мухтерем муаррир эфенди!
Бугунь бизим ве векиль оларакъ бизни ёллагъан ватандашларымыз ве шеэрдешлеримиз ичюн энъ къуванчлы бир куньдир.
Бу меджлиСте кечирдигимиз дакъикъалар аятымызнынъ энъ лезетли ве омюримизнинъ энъ къыйметли дакъикъаларындандыр.
Чюнки, «Терджиман» газетасынынъ 20 сенелик девамына ве онынъ муаррири олгъан сиз затиль чалиель къадырнынъ 20 сенелик хызмети миллие ве джумерт маарифперверине тешеккюр дуасында булунмакътамыз.

Бир газетанынъ намусы ве истикъамет узеринде девам иле ватанына эм де миллетине 20 сене хызмет этмек шерефине наиль олувы, ич шубесиз, пек буюк бир мувафакъиет ве гъает шукрли бир иштир.
Лякин мутбуаттан ве матбуатнынъ эмиетинден хабери олмагъан бир миллет огюнде, гедже къаранлыгъында корюнген зия-и фежр киби, эр чешит маддий ве маневий къаршылыкълар ве мушкюлликлерге кокюс керип, энъ агъыр бир хызметни алып баргъан догъру меслекли «Терджиман» газетасы, башкъаларгъа нисбетен, бираз зиядедже тебрик ве тешеккюрге ляйыкътыр.
Эй, мухтерем муаррир эфенди!
Сизинъ 20 сенелик фаалиетинъизни, ватангъа ве миллетке косьтердигинъиз ве косьтермекте олдугъынъыз буюк хызметлеринъизни, джан ве гонъюлимизден тебриклей ве бундан сонъ дахи, пек чокъ вакъытлар шу хызмет-и мукъаддесинъизни девам эттирменъизни Дженаб-ы хакътан дуа иле тилеймиз.

Бу кунь биз ичюн энъ эмиетли бир куньдир.
Чюнки, татар миллетининъ тешкиль олдугъындан берли ве татар адынынъ тарих саифелерине кирдигинден берли матбуат ичюн, маариф ве инсанлыкъкъа япылгъан фикир эм де къалем хызмети ичюн, ильк дефа оларакъ, бойле бир шадлыкъ куню гъает миллий суретте отькериле.
Бизим къальплеримизде илим ве маарифке севги ве онъа хызмет эткенлерге урьмет исси, инсанлыкъ ве медениетке мейиль арзусы уянмасына ильк себеп — сизинъ хызметининъизнинъ нетиджелеридир.
Бундан 20-30 сене эвель матбуатнынъ къадир ве къыйметини, илим ве маарифнинъ эмиетини бильгенимиз пек аз эди.
Мектеп ве медреселеримизде тасиль усулы ве тербие пек фена эм де гъает ашагъы севиеде эди.
Оларнынъ исляхкъа мухтаджлыгъы хусусында фикир ве муляазамыз да ёкъ эди.
Илим ве маарифни ялынъыз яхшы окъумагъа билюв диерек зан этер эдик.
Русча окъугъанларымыз ве рус мектеплерине барып зенаат огренгенимиз — пек аз ве оларнен де миллет арасында мунасебет ве ихтиядж ич ёкъ дейджек дереджеде аз эди.
Озь тилимизде эдебият ве илим, маарифке аит рисалелер язып, миллет балалары арасында ахлякъ ве тербие, унер ве зенааткъа аит оларакъ нешир эттирип, ватангъа эм де миллетке хызмет этмек фикирлери кене де, ич ёкъ дейиледжек дереджеде аз эди.
Илериде миллетнинъ анасы оладжакъ къыз балаларгъа ляйыкъ олгъан тасиль ве тербие берювнинъ эмиети ве зарураты ич де козь огюне злынмай эди.
Оксюз ве фукъарелерни, аджиз ве мискинлерни тербиелемек ичюн джемиет-и хайриелер ачыл, инсаниетлилик косьтерюв фикирлери даа къафамызгъа кельгени де ёкъ.
Ве, ким биле, чокъларымыз ойле шейлернинъ темелинден хаберимиз де ёкъ эди.
Табий олдугъымыз буюк Русие девлетининъ къанунларыны бильмей здик.
Ватандашларымыз олгъан руслар иле арамызда мунасебет ве достлукъ аз олыл, бири-биримизни танымай здик, буларнынъ джумлеси миллет ичюн пек фена ве теэссюфли ал эди.
Бутюн буларны сиз эр кестен эввель ис эттинъиз ве анъладынъыз.
Яшадыгъынъыз ватаннынъ ве менсюл олдугъынъыз миллетнинъ менфаатына хызмет этмек киби буюк ве мукъаддес бир макъсатны башынъызгъа къояракъ ве кетиледжек ёлнынъ мушкюллигине бакъмаяракъ, къараманане бир суретте хызметке киришил, 20 йыл девамында оны шерефнен алыл бардынъыз.
Метанет ве гъайретинъиз саесинде бу хызмет-и алиенъизнинъ семересини кендинъизге де корьмеге ве мукяфат-ы маневия оларакъ миллетнинъ тешеккюрини къазанмагъа наиль олдынъыз.
Бу, эпимиз ичюн буюк бир къуванчтыр.
Миллет сизден миннетдардыр.
Чюнки, сизинъ хызметинъиз саесинде кендининъ илим ве маарифке мухтадж экенини илим ве маарифтен башкъа, олсун бу дюньяда, олсун ахиретте сеадет ве селяметлик мевджут олмадыгъыны огренди.
Сизинъ саенъизде усул-ы саутиянынъ башлангъыч мектеплерде ислях олундыгъыны ве эвельки тасиль усулына нисбетен бунынъ не къадар макъсаткъа уйгъун экенини ве эвельки усул-ы тасильге нисбетен бунынъ не къадар яхшылыгъыны ве файдалы олгъаныны озь къулакъларынен эшитип, козьлеринен корьдилер, къаний олдылар, къабул эттилер.
Сизинъ саенъизде илим ве маарифнинъ эм дюньявийи, ам эскиси мевджут олыл, дюньяда яшагъан инсан ичюн экиси де керек олдугъыны ве медреселеримизнинъ тертип ве низаматы усул-ы тасиль ве программалары ислях этилерек, шегиртлеримиз вебильахире мааллелерге дагъылып, миллетнинъ башы, къавмнынъ ребери оладжакъ имамларымыз ичюн экисинден де, яни — эм ильм-и шаркъиядан, эм де шимдики илимлерден хабердар олмакъ керек экенини тасдикълап, бунынъ чаресини араштырмагъа башладылар.
Сизге оларакъ матбуатнынъ эмиетини, къадыр-къыйметини огренил башладылар.
Керексе русча ве керексе тюркийдже эр тюрлю эсерлер ве газеталар окъуяракъ, белли бир хулясагъа келип, мемлекетнинъ аяты ве яшайышында иштирак этювлери, девлетке урьметлери, ватан ве миллетке севгилери арта.

Бир миллетнинъ вазиети ве ахлякъыны ислях этмек, илим, маариф, унер ве санаткъа мейиль бермек эм де истегини арттырмакъ ичюн энъ биринджи ве тесирли васита — матбуат экенини бильмеге ве озь тилимизде ахлякъ, эдебият, тарих, джогърафиягъа аит ве сайре эсерлер язып, русчадан терджиме этил, русларнынъ илими ве медениети, эдебиятынен таныштырып, язылгъанларны окъуп, ифаде этил, анълап башладылар.
Сиз, эалининъ анълая биледжеги суретте хитап этил, русча окъуманынъ, оларнынъ тиллерини, урф-адетлерини бильмекнинъ эр эки тараф ичюн керекли ве файдалы олгъаныны анълаттынъыз.
Девлетимизнинъ мусульманларнынъ диянет ве укъукъларына ич бир тюрлю къаршы турмагъаныны ве теджавуз этмегенини, эм этмеге де истемегенини беян этил, эхли ислямнынъ девлетке севги ве ишанчыны, ватандашларымыз олгъан русларгъа достлукъ мунасебетлерини арттыраракъ, эхли ислям несилининъ, керек олса рус мектеплерине кирип, илим ве маариф боюнджа тасиль алмаларына, керек олса, кенди башларына рус лисаныны огренип, тиджарет ве санатта файдаланмаларына, девлет ичюн де файдалы адам олмаларына ве бир чокъ ерлерде русча окъумакъ ичюн мектеплер ачылмасына себеп олдынъыз.
Сизинъ бу хусуслардаки насиатларынъыз бир вакъытлар миллетке бир къадар гъарайыл дуюлмакъта эди.
Чюнки, миллет — дюньядан хаберсиз эди.
Шимди бильгенлер, анълагъанлар ве файда иле зарарны фаркъ эткенлер чокълашты.
Оларнынъ джумлеси сёзге мутешеккюр.
Буларнымъ джумлеси сизге мутешеккюр ве миннетдарлар.
Зира ки, меслегинъиз — мукъаддес эм де макъсадынъыз алийдир.

Эвельден рус мектеплеринде окъугъан мусульман балалары пек аз мыкъдарда олсалар да, олар — миллетни ве миллет де оларны севмеди.
Сонъ заманларда исе, рус мектеплеринде окъугъан мусульманлар — кенди миллетдаш ве диндашларынынъ теракъкъий ве сеадетине чалышмакъ — девлет ве ватаннынъ менфаатына хызмет этмек демек олгъаныны анълаяракъ, менсюп олдукълары миллетнинъ арасына илим ве маариф акъкъында неширлер чыкъарып башладылар.
Оларнынъ бу алларыны корьгенде мусульманлар да оларнынъ кендилерине ве бивасита рус мектеплерине, илим ве маарифке, айны вакъытта укюметке эйи ве дикъкъатлыджа назар иле бакъып башладылар.
Бу — пек эйи бир алдыр ки, бунынъ ичюн кене, хусусан сизге тешеккюр айтамыз.
Зира ки, руханийлернен окъумышларнынъ ильми ахирия иле джадидие фенининъ такъриб ве бирлешювине бизим Русие мусульманлары арасында, энъ эвеля, сиз фикир юрсеттинъиз.
Бу фикирлерни, башта бир сиз ортагъа къойдынъыз.
«Эй, зиялы мусульманлар!
Эй, окъумышлы яшларымыз!
Бу авам халкъымызнынъ теракъкъий этмеси ве уянмасы, раат ве сеадетлик ичюн биз не яптыкъ?!
Эсерлер яздыкъ да — окъумадылармы?!
Мектеплер ачып, окъумагъа башладыкъ да — кельмедилерми?!
Зенаат ве санат огреттик де — кельмедилерми?
Биз бу шейлерни корюп кечирдик: джаиль, надан дие, нефрет иле бакъып кечмектен гъайры даа не яптыкъ?!
Авам халкънынъ зеинини, фикирини ачмакъ ичюн язылгъан ве терджиме этильген учь-беш дане эсер бар исе, олар да — бизим эсерлеримиз дегиль де, анда-мында медресе кошелеринде яткъан заваллы шегиртлернинъ, ярты-юрту тасиль корьген моллаларнынъ эсерлеридир», — дие энъ биринджи хитап эткен зат сизсинъиз.
Бу хитапларынъыз бошкъа кетмеди, фикирлеринъиз ерге тюшмеди.
Динълегенлер ве муляаза эткенлер олды.
Окъумышлы генчлеримиз етишип чыкътылар.
Олар къалемге сарылдылар.
Къазан, Оренбург, Баку, Тифлис, Петербург ве Москва киби буюк шеэрлерде маарифпервер, эйи ёнелишли намуслы муаррирлеримиз етишип чыкътылар.
Оларгъа сизинъ буюк тесиринъиз ве чокътан-чокъ ярдымынъыз олдугъындан, миллет сизден гъает миннетдардыр, эфендим!
Вакъыты иле миллетнинъ анасы оладжакъ ве тербиели, окъумышлы олгъанда — бутюн миллетнинъ селямет ве сеадетине, джаиль олгъаны такъдирде — бутюн миллетнинъ элякет ве фелякетине себеп оладжакъ къызларымызнынъ тасиль ве тербиеси хусусына сиз пек чокъ гъайрет эттинъиз.
«Къызларны окъутмакъ керек дегиль.
Язы огретмек исе, аслы да джаиз дегиль», — дие, хата фикирде олгъан бир миллет ортасына чыкъып: «Екъ, ойле дегиль!
Къызларымызнынъ тербие ве тасили эм амельде, эм акълен — керектир!
Эр шейден эвель бунъа эмиет берильмели: къызларымыз тербие ве тасиль алмасалар, миллетнинъ инкишаф этмеси мумкюн дегильдир», — дединъиз.
Бу фикирлеринъизнинъ улулыгъыны бир кереден анълаямадыкъ исе де, шимди анълагъанларымыз ве муджиби иле риает эткенлеримиз кунь-куньден артмакъта.

Косьтердигинъиз ёллар, бердигинъиз насиатлар саесинде бир къач ерде джемиет-и хайриелер ачылды.
Факъыр ве бичарелерге ярдым элини узатув, шефкъат ве мерамет исси алиеси уянды.
Ярдымларны тертипли ве файдалы суретте иджра этмекнинъ лязимлиги анълашылды.
Джемиет-и хайриелер мейдангъа кельгенде, байларымыз бердиклери садакъаларнынъ, эттиклери хайриелернинъ лязимсиз ерлерге кетип исраф олмадыгъына къаний олдылар ве виджданлары тынчланды.
Ярдымгъа акъкъы олгъан бир чокъ етим ве факъырлар дахи — сефалет ве фелякеттен къуртулдылар.
Буларгъа ве бунынъ киби даа бир чокъ салих эм де сеадетимизге чалышып, 20 сенеден берли этмекте олдугъынъыз хызмет-и фикриелеринъиз ичюн сизге миллетимизнинъ умум маариф эхли ве онынъ тарафдарлары адындан энъ самимий тешеккюрлеримизни такъдим этерек, бундан сонъра дахи бир чокъ сенелер шу хызмет-и мукъаддесинъизде сагъ-селямет олып, ишлеринъизни девам эттирменъизни Дженаб-ы хакътан нияз ве теменна этермиз.
Сагъ олунъыз!
Бар олунъыз!
Яшасын маариф эрбабы!»

20 сенелик хызметке хуляса чекерек, 1903 сенеси, апрель 4 тарихлы 13-нджи саны нусхасында «Терджиман» шойле яза: «Терджиман»нынъ башта бир, ильк санында, Башир Мустафа эфендининъ бойле бир мунаджааты дердж этильген эди:

> «Я Тааля, акъикъаткъа хызметчи олып, хаман,  
Ахвалят асыр джедитке миръат олсун «Терджиман».  
Хакъаикъ ве хусну эдеп вааз олунсын эр заман,  
Маариф, унер ёлуна эсир олсун «Терджиман».  
Бизлерге мукъаддес олгъан анамыз улу Ватан  
Танылып билинсин артыкъ... тариф этсин «Терджиман».  
Омюр асра вакъыф олсун Русием мусульман,  
Заман — аджайип замандыр, билелим, недир заман?  
Меслегинде сабит олып яшасын яш «Терджиман».

Мерхум Мустафа эфендининъ бу мунаджааты омюрде тасдикъландымы, аджеба?

Эхли инсаф фикир эйлесин биз аджизлерге: къадиральхаль яздыкъ, нешир эттик.

20 сенеде 965 сан чыкъардьиуь.
Булар, умумен, 1.500.000 веракъа олып, Русие худ уды ичинд\е ве бир миллион веракъа дигер иллерге ве бахусус, осман л ы юртунда дагъылды.

Хавадис намени эп янъгъыз яза кельдик.
Яздыкъларымыз бир ерге джеми олунырса, он вершок учер къарышлыкъ сатырлар иле 1500 аршын бойлу кягъытны язып толдургъан оламыз, дженабы хакъкъа шукюрлер олсун.
Амма бу къадар язынынъ файдасы недир?
Бизге белли дегиль.
Анджакъ, эхли инсаф фикир этсин де, сёйлесин.
Бизшуны айта билемиз: шу 1500 аршынлыкъ кягъытнынъ мундериджеси — гъает меракълы ве ферахлыдыр.

Шу сонъки 20 сене ичинде Русие мусульманларынынъ омюри хайриеге ве маарифке учь миллион рубле къадар эдие эттиклери: бинъден зияде мектепнинъ низамгъа чекилип, усул-ы саутия къабулы иле окъутув ишлерини енгиллештирювге хызмет этти.

Генч муаррирлернинъ ве мутерджимлернинъ 300 къадары ильмий ве эдебий рисалелер тертип ве нешир эттиклери, секиз шеэрде, низамен джемиет-и хайрие-и ислямиелер теэсис этильдиги гъайретли эмекнинъ нетиджелеридир».

Исмаил бей Гаспринскийнинъ одасында дуалар этилип, емеклер алып, нутукълар сёйленип, дуа меджлиси биткен сонъ, биз кенди мусафирханемизге къайтып, бираз раатландыкъ.
Акъшамдан сонъ къапынмакъ ичюн мусафирханемизнинъ залына чыкъып отурдыгъымыз заман, «Миръат» нынъ муаррири фазыл Решид эфенди Ибраимовнен троицкли Абдурахман эфенди Ахмеров, сонъра ялталы Курат Мухаммед эфенди ве даа бираздан астарханлы мудеррис Абдрахман эфенди ве шегирти Аббас эфенди кельдилер.
Берабер аш ашадыкъ, къаве ичтик; гъает татлы субет ве оюн-кулькю иле яры геджеге къадар вакъыт кечирдик.
Решид эфендининъ айткъан лятифелери, шакъа-къораталары, арапча, фарсыйджа ветюркийдже айткъан шаркъыларынынъ лезети, аля даа къулакъларым тюбюнде чынълай.
Решид эфенди киби фазыл, ал им, алидженап ве эр кес ичюн бир чешит бакъышлы, дюнья корьген, дюньянынъ кетишатыны анълагъан затлар миллетимиз ичинде кешке зиядедже олгъайды.

Экинджи куню, майыс 5-те Багъчасарайдан кетеджек олдугъымыздан, Исмаил бей Гаслринскийге барыл, корюшерек, сагълыкълаштыкъ.
Андан къайткъанда кене Хан джамиге кирип, уйле намазыны къылдыкъ.
Ве, ниает, акъшам устю, саат беш къарарларында, вокзалгъа барыл, Ялтагъа кетмек ичюн демирёл иле Акъяргъа арекет эттик.
Вокзалда, трен бекледигимиз вакъытта, кене Решид эфенди, эр эки Абдурахман эфендилер ве багьчасарайлы Абдулла эффенди Ибраимов иле бир къавеханеде, ачыкъ авада отурып, бир саат къадар яхшы вакъыт кечирдик ве тамамиле шаркъ усулынджа «кейф» чаттыкъ.
