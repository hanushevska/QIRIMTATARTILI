## Оренбургдан Багъчасарая сефер ве макъсат

Багъчасарайда нешир этильмекте олгъан «Терджиман» газетасынынъ чыкъыл башлагъанына 1903 сенеси апрель 10-да тамам йигирми сене оладжакъ ве майыс 4-те шу газетанынъ идареханесинде дуа меджлиси оладжакъ эди.

Белли ки, «Терджиман» газетасы миллетимизнинъ пек джаиль ве фанатик олгъан девиринде чыкъмагъа башлады.
О вакъытларда газета ве матбуатнынъ эмиети бизим татар миллетине ич де белли дегиль эди денильсе де джаиздир.

«Терджиман» газетасы маддий ве <var>Ѣ</var> маневий джеэттен пек чокъ мешакъатларгъа огърады, лякин, чалышты-тырышты, насыл олса да ишини девам эттирмеге мувафыкъ олды.
Ве, миллетимиз арасына илим ве марифет даркъатып, фикир ачылмасына пек чокъ хызмет этти.
Маариф ве инсанлыкъ хадими олгъан бу газетанынъ йигирми сенелик дуа меджлисинде булунып, муарририни тебрик этмек ве буюк хызметине тешеккюр бильдирмек боюн-борджумыз эди.
Оренбургнынъ бирдем фикир ве урьметли затларындан бир къач мутебер адам арасында мушавере олгъанда, Хамитджан эфенди Арабов деген намлы бир зат иле экимизнинъ тебрик ичюн «Терджиман»нынъ йигирми сенелик дуасы меджлисине Багъчасарайгъа бармамызгъа къарар берильди.
