## Ливадия

Бугуньки куньде падишагъа аит олгъан Ливадиядаки имение Ялтадан эки верст къадар месафеде булунып, учь юз десятина къадар ерден ибареттир.
Онынъ отуз беш десятина къадары юзюм багълары ве дагъ этегинде, денъиз саилинде энъ гузель манзаралы олгъан бир микъдары — багьча, истраат багъчасы, чечеклик олып, сарайлар да ишбу багъчанынъ ичерисиндедир.
Сарайлары: "Буюк сарай", "Кучук сарай" адлы эки дане олып, экиси де экишер къатлыдыр.
Гъает гузель ве сукъланыладжакъ тарзда дюльбер мимарджылыкънен къурулгъан бу сарайлар, тышкъы тарафтан эр тюрлю ешилликлер ве чечеклер ичине комюльгендир.
Ичерисинде дахи гъает дюльбер, лякин саде усулда зийнетленген олып пек летафетлидир.
Алтын, кумюш, йипек ве атласларгъа комюльген, бельки, эр джеэттен саделикке риает этильген.
Лякин шу дередже бир гузеллик ве летафет мейдангъа кетирильген ки, манзарасына бакъып тоймайсынъ.
Император Александр Учюнджи Ливадиядаки ишбу "Кучюк сарай"да вефат эткен ве ятакъ одасында, джан бердиги ерде, санки тири киби этип ресими япылгъан.

Шимди падиша азретлери, яхуд падишанынъ аилесине менсюп башкъа буюк затлар базы вакъытларда бу ерге келип, бир муддет мында къалмакъталар.
Падишанынъ сой-акърабалары олмагъан вакъытта Ливадиянынъ багъча ве сарайларыны сейир этмек ичюн афтада бир-эки дефа эр кеске невбетнен рухсет этелер ве бунынъ не вакъытларда оладжагъы газеталарда илян этиле.
Шу махсус куньлерден башкъа вакъытта Ливадиянынъ махсус идаресинден айрыджа изин алынмадыкъча, идарехане ве шарап сатылгъан магъазларындан гъаиры ерлерине кирсетмейлер.

Сеяатчы ичюн энъ къыйметли шей — вакъыттыр.
Бизим дахи вакъытымыз аз ве бакъыладжакъ шейлер пек чокъ олдугъындан, мумкюн къадар вакъытны бош кечирмемеге тырыштыкъ.

Учансув, Ливадия сарайларыны кезип ёрулгъан олсакъ да, акъшам устю беледие багъчасына барып, музыка динълемеге ве Ялтанынъ киббар халкъыны корьмеге къарар бердик.
Халкъ пек чокъ.
Музыка аэнклери февкъульаде лятиф.
Бунъа сёз биле ёкъ.
Ялта киби ерде ойле оладжагъы табиийдир.
Лякин биз бу багьчада башкъа бир шейге расткельдик.

Музыканынъ бир къач данесини динъледиктен сонъра къаве ичмек ичюн шу багьчадаки ресторангъа кирип, Хамитджан эфенди иле экимиз бирер къаве сорадыкъ.
Виз къаве ичип башладыгьымыз вакъытта аля франка кийинген, башларында къасыр шляпалар ве козьлеринде козьлюк олгъан кене эки адам ресторангъа кирип, та мам бизим янымыздаки скемлелерге отурдылар.
Ве олар да къаве сымарладылар.
Сигараларыны якътылар ве бири-биринен франсызджа лакъырды этип башладылар.
Визге якъын олдукъларындан сёзлери ве атта не акъта сёйлендиклери ачыкъ-айдын эшитиле эди.
Арадан беш дакъкъа биле кечмеди, рестораннынъ къaпyсындан кене бир адам келип кирди.
Кирдиги киби башындан къаракуль къалпагъыны элине алды.
Ресторанда чокъ эр ве къадынлар бар эдилер.
Эр кеснинъ козю бу, янъы кирген адамгъа тюшти.
Виз дахи онъа бакътыкъ.
Козюмизге корюнген шей шойле эди: йылтыратып къырдырылгъан шалгъам кибитам-такъыр башынынъ тёпесинде къара къадифе такъие; козь ве бурунынынъ астында (юкъары дудагъы устюндеки мыйыкълары къыскъа этип къыркъылгъан) бир агъыз; агъызынынъ тюбюндеки иегинде сийрек ве узун сакъал.
Омузында — корюнип тура ки, къара бишмет; Бишметнинъ якъасындан беяз кольмегининъ якъасы бираз чыкъып, корюнип тура.
Аягъында — сафьян чызма.
Тобугъындан бираз юкъары шалвар балагъы.
Ве элинде, дахи, бир шемсие бар.

Бу адам да бизден узакъ олмагъан бир отургъычкъа келип ерлешти.
"Бир порсия чай веринъиз!" — деп, хызметчилерден чай сорады.
Оны корьгенде, янымыздаки франсызджа сёйлешкен адамлардан бириси экинджисине, франсызджа: "Шу кру эку сатан муан шинуа", яни: "занымджа бу бир Къытай папазы олса керек" — деди.
Экинджиси онъа джевабен: "Ойле исе нечюн сачы ёкъ?
Къытайларнынъ аркъаларында узун сачлары ола.
Бунъа бакъкъанда, бу — Бухара еудийси олса керек," — деп, къияфетине тааджипнен бакъып, бу адамнынъ ким ве не ерли олдугъыны бильмек ичюн эппийдже сёйлештилер.
Лякин къатий оларакъ билялмадылар.
Чюнки булар ят ерден кельген адамлар олып, бизим Къазан татарларынынъ къияфетлерини корьмегенлери анълашыла эди.
Бизджесине къазанлы бир мусульман олгъаны корюнип тургъан бу адамнынъ къияфетине адамлар не ичюн бойле тааджипленгенлерининъ себебини Хамитджан эфенди менден сорагъанда, биринджиден, "Къырым мусульманларынынъ ич бир идареде ве начальниклер узурында, атта падиша азретлери узурында биле бойле, башларындаки къалпакъларыны чыкъармагъанларыны ве кенди миллим урбаларынен юрген Къазан мусульманлары арасында ич бир ерде къалпакъ чыкъармакъ, низам боюнджа, меджбур олмагъаныны, экинджиден, Къазан мусульманларынджа, ислям алямети сайылгъан такъиени Къытай маджусийлери киймегенини ве Мухаммед алейхисселям ве онынъ сахаблары бойле такъиелер киймегени киби, шимдики заманда, дахи, Къазан татарларындан башкъа дюньянынъ ич бир еринде мусульманларнынъ бойле такъие киймедигини; учюнджиден, Бухара еудийлерининъ бойле узун урбалар, кийип, мыйыкъларыны къыркътыкъларыны ве ниает бу къияфетнинъ бу ерде бираз гъарайип корюльдигини беян эттим.
Бир миллетнинъ къияфети ве урф-адети, атта фикир ве итикъады башкъа бир миллетке гъарайип корюнмеси белли бир алдыр.
Ёкъса, франсызларнынъ къалип ве къияфетлери де — табиат тарафындан берильген бир шей дегиль.
Къазан татарларынынъ къияфетинде де, ойле, тааджипленеджек киби айрыджа бир шей ёкъ.
Сачны къырдырмакъ, дахи, ойле шашыладжакъ бир шей дегиль.
Узун сачлы авропалылар, сагълыкъны сакълав тарафындан файдасы олдугъы ичюн бугуньки куньде кендилери де сачлары ве мыйыкъларынынъ дахи агъызгъа кирип турмасында сагълыкъкъа зарары олдугъыны кешф этил, мыйыкъларыны кесмеге башладылар.

Экинджи куню, майыс 9-да саба юкъусындан бизни достумыз Эмирасан эфенди Адаманов уятты.
Саба къавесини ичтиктен сонъра, бир-эки адамны зиярет зтмек ве джума намазы къылмакъ ичюн учюмиз бирликте Дерекойге кетип, аджы Эмирасан эфенди Бакиров деген бир затнынъ эвине ве сонъра джума намазы вакъты кельгенде джамиге бардыкъ.
Бизим Къазан мемлекетлеринде имамлар джума намазларыны узун къылдыралар; узун-узун сурелер окъуйлар, хутбени де пек узаталар.
Эали исе джамиге чокъ къатнамай, чокъусы да имамлар, папагъан киби текрарлайлар, хутбе окъудыкъта — юкъсырап, хурулдап башлайлар.
Албуки, Къырымда ве Истанбулда джума ве терави киби узун намазларны мумкюн къадар къыскъа окъуйлар.
Джуманынъ фарзында энъ къыскъа сурелер окъуйлар.
Зарур ишлерде чалышкъан эм де вакъытлары сыкълет олгъанларнынъ да джамиге кельмек имкяны олсын ичюн, эльбетте, Истанбул ве Къырымдаки адет эйидир.

Эвельден этдиги давет узьре, джума намазындан сонъ Дерекой мектебининъ фахрий мудири Эмирасан агъа Бакировнынъ эвинде мусафир олдыкъ.
Емектен сонъ Эмирасан агъа бизни мектепке кетирип, сыныфларны косьтерди ве рус тили муаллимлери иле корюштирди.
Мектепнинъ ичериси ве ралелери пек темиз эм де текмиль олып, рус тили муаллимлери де гъает муляйим, инсаниетли олдукълары анълашылды.
Муаллим — балаларнынъ окъудыкъларындан ве бабаларындан да окъутмакъ хусусындаки гъайретлеринден мемнюн олгъаныны ве шу кечкен сене еди огълан ве бир къыз баланынъ русча окъутмакъ ичюн махсус акъшамлыкъ дерслер кечиргенини беян этти.
Джума куню олгъанындан, мектепте балалар ёкъ, ве дерслер кечильмей эди.
Бу мектепнинъ бойле гузель ве эалиге файдалы суретте девам этмеси ичюн фахрий мудири олгъан Эмирасан эфенди Бакиров маддий ве маневий чокъ гъайрет косьтере эди ве шимди де шай эте экен.
Ишбу ыдырынув ве гъайрети ичюн онъа маалле эалиси зиядеси иле разы олгъаны киби, укюмет тарафындан да медаллер ве нишанлар иле такъдирленген.

Бизим Къазан тарафларынынъ мусульманлары русча мектеплерге айтыладжакъ киби истекнен бакъмайлар.
Мектеплерге ве рус тили муаллимлерине, эксериет, нефрет этил, сувукъ бакъалар.
Бу исе — пек фена бир шейдир.
Ёкъса, мектеплер ве русча окъуткъан муаллимлер бизде кендилерини эалининъ козюне сыджакъ ве файдалы этип косьтермеге бильмейлерми?
Себеп неде, Алла бильсин.
Насыл олса да, эйи шей дегиль.

Фукъаре татарларгъа ярдым ичюн Дерекой мусульманлары тарафындан ачылгъан джемиети хайриенинъ идареси де шу мектепнинъ бир одасында ерлешкен экен.

Мектептен чыкътыкътан сонъра, къонакъбайнен сагълыкълашаракъ, догъру Ялтагъа, мусафирханемизге къайтып, шу куню акъшам саат докъузда Носороссийскке кеткен "Мукъаддес Николай" пароходына етишмек ичюн азырланмагъа башладыкъ. 
