## Ялтадан кетюв

Бизни озгъармакъ ичюн мусафирханемизге бир чокъ дост-эшлеримиз кельген эдилер.
Оларнен бирликте къаве ичип, субетлешип, саат докъузларгъа къадар вакъытны яхшы кечирдик.
Мусафирхане хадимини эвельден пароходкъа ёллап, пароход билети алдыргъан ве эшьяларымызны о ерге ёллагъан здик.
Бизни озгъармагъа кельген достларымыздан бири Мустафа Нури эфенди манъа кендисининъ ресимини эдие этти.
Бунынъ ичюн онъа бильхасса тешекюримни бильдирем.
Бу зат яшлыгъында не русча ве не де ислямджа тасиль ве тербие алмагъа муваффакъ олмагъан исе де, табиатен, кендиси — пек зеккя ве тырышкъакъ олдугъындан эм де Ялтада эр вакъыт киббар руслар иле муамеледе олдугъындан акъылы ве фикири ачыларакъ, пек чокъ шейлерден хабердар олгъан.
Ялтагъа кельдиклери вакъыт граф Толстой, Антон Чехов, Максим Горький киби мешур языджылар иле корюшип, оларнен фикир пайлашкъаныны ве атта граф Толстойнынъ шахсен кенди язып, Мустафа Нури эфендиге кендисининъ фото-ресимини эдие эттигини сёйледилер.
Бу бахтиярлыкъ дегильми?!

Озгъармагъа кельгенлернен корюшип, сагълыкълашаракъ пароходкъа кирдик.
Чокъ кечмеди, учюнджи дудюк чалынгъанынен пароход яваш-яваш скеледен айрылмагъа баш лады.
Скеле козьден гъайып олгъандже Эмирасан эфенди Адаманов иле Аббас эфенди Чалбашовнынъ саллап къалдыкълары беяз мендиллер аля даа козьлерим огюндедир.

Къара денъиз саили бойлап келерек, Кефе ве Керчьни кечип, майыс 11 -де, базар куню саба саат дёртте Новороссийскке келип чыкътыкъ.
Ве бу ерден демирёл иле Царицынге кельмек ичюн догъру вокзалгъа бардыкъ.

Къырымнынъ тарихий вазиети ве джогърафиясы, икълим ве авасы, эалисининъ вазиети ве дини, сиясий ве омюр тарзы, хусусан тедавий ве истраат ерлери олгъан Къара денъиз саилинде туткъан ери акъкъында язмакъ ве бильмек керек олгъан шейлер пек чокъ.
Лякин мен, тек кенди хатырамдан ибарет олгъан бу рисалечикни мумкюн къадар къыскъа яздыгъымдан, табиий, мындаки малюматлар пек аздыр.
Къырым акъкъында рус лисанында гъает гузель ве тафсилятлы язылгъан бир къач эсерлер бардыр.
Вакъыты мусааде эткенлер буюрсынлар.
Русиенинъ мешур шаири Пушкин тарафындан Къырым акъкъында <var>"Желание"</var> серлевасы иле языларакъ, эдип, фазыл багъчасарайлы Осман Нури эфенди Акъчокъракълы тарафындан кене назм иле терджиме этилип "Терджиман" газетасынынъ 1903 сенеси 18-инджи санынынъ илявесинде дердж этильмиш шиирни бу ерде айнен, кочюрип басмакъ арзусындан кендимни тыйып оламадым.
О шиир айны бойледир:

**Арзу**

> Темаша этеми, аджеп, бириси о дияры  
Ки зийнет хилкатдан джан олмыш чайр-у тарлары.  
Охшаюб, яваш-яваш, гузель яйлялары,  
Чокъ хош идда иле акъар эм сувлары.

> Ешиль япракъ агъачларла местур дагъларына  
Перефмеклер къонмая джесарет идемез олмыш.  
Корен вармыдыр о дияры, сёйлейинъ бана?  
Ки о диярда бу ябанджы сюргюн ашыкъ олмыш.

> Эльвиная мефтюн севда иден алтын дияр  
Ки беним арзуларым орая учар.

> Акълыма гелиюр дагъларынъ денъиз сахиллери  
Биллюр сувлар ойнаюб, чагълайыб акъышлары...

Къырымда табиатнынъ гузеллигине дайр пек чокъ шейлер язмакъ мумкюндир.
Эм руслар язалар да.
Лякин Къырымнынъ асыл ерли халкъы олгъан татарлар шу гузель ватанларыны терк этип, Тюркиеге иджрет этмектен башкъа чокъ шей тюшюнмейлер.
Чокъ языкъ.

Майыс 11, акъшам саат онларда демирёл иле Новороссийсктен арекет этерек, Тихорецкийден кечип, майыс 13-те гедже саат экиде Царицынге василь олдыкъ.
Ве догъру скелеге барып, билет аларакъ <var>"Самолёт"</var> компаниясынынъ <var>"Гончаров"</var> адлы пароходы иле Самарагъа кеттик.
