## Акъярда эни кунь

Майыс 5, акъшам саат алтыда Багъчасарайдан ёлгъа чыкъып, учь сааттен сонъ Акъяргъа василь олып, шеэрнинъ энъ гузель джадделеринден олгъан Нахимов сокъагъындаки «Северная гостиница» деп адландырылгъан буюк ве гузель бир мусафирханеге келип чыкътыкъ.
Усть-башымызны тюзетип, бирер къаве ичкенден сонъ, мусафирханеден чыкъып, Акъярнынъ летафет ве гузелликлеринен мешур олгъан Къара денъиз ялысындаки бульваргъа кеттик.

Электрик зиясы иле нурларгъа гъаркъ олгъан багъчанынъ къум тёшевли этрафлары тюрлю чечеклер иле яраштырылгъан ёлларында, Авропанынъ сонъ модасы иле кийинген, мелек киби лятиф ве дюльбер ханымлар ве къызларнынъ, кене де, гъает дюльбер кийинген бахрия забитлери иле ханымларнынъ кезингенлери, бир тарафтан, музыканынъ дюльбер аэнки, дигер тарафтан, Къара денъиз далгъаларынынъ турмадан ялыгъа келип урулувлары пек гузель ве пек де шаиране манзараны тешкиль этмекте эди.

Экинджи куню Акъярнынъ севилип сейир этильген ерлерини ве музейини сейир эттик.
Акъяр Къырым ярымадасынынъ дженюп тарафында, гъает гузель бир шеэр олып, пек яхшы арбий лимангъа маликтир.
Шеэр кенди акими <var>(градоначальник)</var> тарафындан идаре этиле.
Эалиси — элли бинъден зияде ве бюджети — еди юз бинъ кумюш къадардыр.
Акъярда рус, урум, эрмени, караим, еудий, татар, тюрк ве дигер къавмлар яшайлар.
Ве эр бирининъ ибадетханеси ве етекчи руханийлери бар.

Татар-мусульманларнынъ эм аскери ве эм де девлетке бакъкъан эки имам ве моллалары бар исе де, ресмий суретте ачылгъан джамилери, мектеп ве медреселери ёкъ.
Ибадет ве дин тасили махсус тутулгъан квартираларда иджра этиле.
Петербургда да мусульманларнынъ алы айны шойледир.
Татар-мусульманлардан гъайры Акъярда олдукъча чокъ микъдарда османлы тюрклер де барлар.
Олар да бизим татарлар киби, эксериети джаиль, маарифсиз, унерсиз адамлар олып, фурунджылыкъ, къаведжилик ве эр тюрлю агъыр ве къара ишлер иле мешгъульдирлер.

Имамлары, джами, мектеп ве медреселери ёкъ.
Тюркие укюмети тарафындан къоюлгъан бир консул Акъярда отурмакъта.

Акъярнынъ энъ буюк сокъакълары: Нахимов, Екатеринская, Большая Морская джадделеридир.
Олар — энъ яхшы беяз ташлар иле тёшельген олып, гъает темиздир.
Бу джадделерни геджелери электрик зиясы айдынлатып тура.
Электрик трамвайлар юрелер.
Гузель эвлер, буюк ве дюльбер тюкянлар, тиджарет нокъталары да бу чаршыларда булунып, даима къалабалыкълы ве джанлыдыр.

Акъяр маариф джеэтинден де олдукъча илеридедир: реаль мектеп, къызлар гимназиясы ве прогимназиясы, демирёл мектеби, рессамлыкъ мектеби, бир къач дане башлангъыч ве маалле мектеплери, халкъ театри, шеэр клубы, яхта клубы, артистлер джемиети, велосипедчилер джемиети, ёлджулар ичюн токътав ерлери, буюк китапхане ве къыраатхане, онынъ янында музей, йигирмиден зияде джемиети хайриелер, эки китап тюкяны, алты басмаханеси олып, «Крымский вестник» деген куньделик бир газета да нешир этильмекте.
Мусафирханелери: бульвар янында, денъиз боюнджа мимарджылыкъ джеэтинден гъает гузель ишленген «Гист», Екатеринскаяда — «Витсаль», «Гранд отель», Нахимов джаддесинде — «Северный», «Бельво» ве «Франция» мусафирханелери бар ки, олар биринджи дереджели аля мусафирханелеролып, эр чешит раатлыкъ веистираатдонатмалары сонъ дередже мукеммельдир.
Номерлерининъ фиятлары — куньлюги — бир кумюштен тутып, он кумюшке къадардыр.
Булардан гъайры экинджи дереджели мусафирханелер ве мебельнен донатылгъан одалары олгъан эвлер де чокътыр.

Акъяр шеэри — Москва, Петербург тарафлардан ве Русиенинъ ичери улькелеринден Къырымгъа, Ялтагъа ве Истанбулгъа кеткен адамларнынъ демирёл иле барыл токътадыкълары бир ер эм де бир чокъ денъиз аскерлерининъ арамгяхы олгъанындан, эр вакъыт къалабалыкълы, джанлы ве омюр къайнагъан ердир.
Петербург, Москва, Харьковдан дос-догъру мында кельген тренлер эр кунь Акъяргъа кельмекте ве кетмектедир.
Бизим мусульман аджылар да Мекке ве Медине зияретгяхларына, эксери алда, Акъярдан кечип кетелер.
Акъярнен Истанбулнынъ арасы Къара денъизден пароход иле йигирми дёрт саатлик ёлдыр.
Орта аллы аджылар ичюн Акъярда татар ве тюрк къавеханелеринде токъталмакъ мунасиптир.
Чюнки оларда номерлер гъает уджуз (чокъу иле онбеш-йигирми беш капик) олып, аш-сувны мусульманлар азырлайлар.
Айны вакъьпта намаз къылмакъ ичюн къавеханелери янында месджитлери бар.
Абдестханелери де мусульман усулыиле япылгъан.
Шуны да айтмалы ки, мында гъафиль ве саддедиль аджыларны, эксери алларда алдаталар.
Мындаки адамларгъа чокъ инанмакъ мумкюн дегиль.
Паспорт ве дигер чешит тюрлю ишлер ичюн извозчикнен укюмет идарелерине дос-догъру озьлери бармакъ ке ре клер.
Истанбулгъа бараджакъ олгъанлар Русие паспортларыны Акъярда, османлы консулына берип, виза къойдыралар.
Ондан гъайры пароходлар къабул этмейлер, яхуд, къабул этселер де, Истанбулгъа барыл чыкъкъан сонъ османлы укюмети къабул этмемек ихтималы бардыр.

Тюрк къавеханелеринде емеклер — аля тюркий олып, эксериен, эр тюрлю махсуллардан гъает аля дереджеде пиширелер ве февкъульаде уджуздыр.
Меселя, буюк мусафирханелерде эки кумюшке дёрт тюрлю аш алып, тояр-тоймаз ашасанъ, тюрк къавеханелеринде къыркъ беш капикке учь тюрлю аш иле аля суретте къарын тойдырмакъ мумкюн.
Эм де емеклери гъает лезетли ве гъыдалыдыр.

Факъат, не чаре ки, емекханелерининъ диварларына "Эннезафет минель иман" дие, ири арифлер иле язылгъан шиарлар асылы турса да, маса, къашыкъ ве чанакъларында темизлик ёкъ.
Алышмагъан адамнынъ маддеси былана.

Шеэр ичинде кира парасы — йигирми капиктир.
Вокзалгъа яхуд вокзалдан эки адамгъа азачыкъ юклери иле такса боюнджа къыркъ капик исе де, алтмыш—етмиш беш капиксиз сизни арабагьа алмазлар.
Трамвай шезр ичерисинде — беш, вокзал гъадже исе — секиз капик.

Акъяр шеэри февкъульаде буюк вакъиаларны башындан кечиргендир.
Меселя, 1855 сенелери Тюркие, Франция, Ингильтере, Италия девлетлерининъ бирлешип ялкъан уджюмлерине огърап, он бир ай къамачавда къалып, гъает къараманане бир алда мудафаада булунды.
Ниает, руслардан — юзде эки бинъ ве душманлардан — къыркъ беш бинъ аскер телеф олгъан сонъ, Акъяр, уджюм эти дж ел ер тарафындан топкъа тутуларакъ, ернен ексан зтильген.
Be бу урушта Лазарев, Нахимов, Корнилов, Истомин киби адмираллар къараманлыкълары иле ватан телюкесизлигини сакълав огърунда буюк джесюрликлер косьтерип, джанларыны биле феда эткенлер.
Булардан Анадолу саилиндеки Синоп шеэри якъынында тюрклернинъ флотуны махв эткен адмирал Нахимовнынъ адына хатыра оларакъ, Акъярда Морское собрание къаршысындаки мейданлыкьта юз бинъ кумюш къадар масраф этип, эйкель къоюлгъан ве Акъярдаки буюк джадделернинъ бири де бу къараманнынъ ады иле адландырылып, ады эбедийлештирильгендир.

Биз Акъярда мудафаа музейини де сейир эттик...
