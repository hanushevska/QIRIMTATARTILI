## Самара

Апрель 27-де саба саат алтыда Самара шеэрине келип еттик.
Мында вагонларымыз денъишти ве эки сааттен сонъ башкъа вагонларгъа минип, ёлумызны девам эттик.

Самара акъкъында чокъ язмагъа аджет ёкъ.
Волга узеринде, Сибирь демирёлу узериндеки бир виляет меркези ве тиджаретгях, мамюр бу шеэр бизим Къазан эалисине беллидир.

Самарада яшагъан мусульманлар аз олса да, даа якъында мусульман мааллеси тешкиль этилип, мында Шихабетдин эфенди Минушев деген бир зат имам олды.
Ве о вакъыттан берли джами ве медресе мейдангъа кетирилип, мусульман эвлятлары тасиль ве тербие алмагъа башладылар.

Самара тиджарет ичюн пек уйгъун ве меркезий бир ер олса да, Русиенинъ бир чокъ ерлерине барып алышверишчилик япкъан Къазан татарларынынъ бу шеэрге келип алышверишчилик япмагъанларынынъ себеби неде, аджеба?!
Зан эдиёрум ки, бизим Къазан татарлары чызма, потюк, такъие, штан, къалпакъ, къуман, теспи, мисвакъ; мис киби махсус мусульманлар ичюн эшьялар иле алышвериш эдиёрлар.
Самарада исе, мусульманлар аз олдугъындан, къуманлар, минаре тепесине къоюладжакъ аилар, къартлар ичюн эльтаякълар киби шейлер, эльбетте аз сатыла.

Эгер башкъа миллетлернинъ туджджарлары киби тек мусульманлар ичюн дегиль де, бельки умуминсан ичюн керекли шейлер иле алышверишчилик япсалар — истеген шеэрге барсынлар, тиджаретлери ёлунда олур эди.

Меселя, кене шу Самара шеэринде мейва иле тиджарет этиджи Габдысаттар Маннанов ве галантерея маллары иле алышверишчилик япкъан Сунгатулла Хальфиев киби мусульманларнынъ тиджаретлери пек ёлундадыр.
Чюнки олар ялынъыз мусульманлар ичюн дегиль, бельки эр кес ичюн керекли шейлерни саталар.
Къазан татарлары тиджаретке авесли, мал тапмагъа ихляслы, гъайретли ве чалышкъыр халкътыр.
Лякин, бир эксикликлери бар: илим ве фикирлери ёкъ.
Не къадар чалышсалар да илим ве фикирли адамларнен бир сырада турып оламайлар, кунь-куньден кериде къалып, акъырынлап, маддий ве маневий зайыфлыкъкъа огърамакъталар.
