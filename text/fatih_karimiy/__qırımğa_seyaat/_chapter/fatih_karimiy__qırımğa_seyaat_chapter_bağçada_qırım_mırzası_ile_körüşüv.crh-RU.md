## Багъчада Къырым мырзасы иле корюшюв

Багъчаны бираз долангъан сонъ отургъычларнынъ биринде  отура эдик.
Огде бир эр адамнен бир къадын, оларнынъ артларындан эки къыз (оларнынъ къызлары олса керек) янымыздан кечип кеттилер.
Огдеки эр кишинен къадын тамамиле аля франк кийинген олсалар да, тек баш кийимлери фаркълы олып, эр кишининъ башында Къырым мырзалары кийген тёпеси сюйрю къаракуль къалпакъ ве къадыннынъ башында кене де Къырым къадынлары кийген кучюк къалпакъ, ве онынъ устюнден кучюк ве енгиль беяз вуаль орьткен.
Арттаки къызларнынъ бириси тамамиле аля франк кийинген.
Башында да шляпа.
Экинджисининъ исе потюк ве юбкасы — аля франк олса да, кене, огдеки къадын киби башында кучюк къулакълы къалпакъ ве онынъ устюнден беяз вуаль орьтюнип, бир уджуны огюне ве бир уджуны да аркъасына салындыргъан ве ашагъыда уджлары азачыкъ таралып турмакъта олгъан еринден орюльген къалын ве къара сачпары да белинден ашагъыгъа къадар салынып, акъ вуальнинъ астындан гъает лятиф ве джазибели суретте корюнмекте эди.

Бизим янымыздан кечип кеттиклери вакъыт огдеки эр киши бизге бираз бакъып кечти исе де, къадын ве къызлар асла бакъмадылар.
Гъурур иле, табиий суретте кенди башларына озьара субетлешип кечип кеттилер.
Къияфетлерине бакъкъанда оларнынъ учю мусульман олгъаныны зан эттик.
Ве атта, огдеки эр кишини бир вакъытлар къайда дыр корьген киби олдым.
Лякин насыл ве не вакъыт олгъаныны ич де хатырлап о лама дым.

Къадын ве къызларнынъ ачыкъ кезмек, окъув ве язувны огренмек, зенаат ве санатны менимсеерек, кенди башларына, эрлер киби, иште булунмакъ меселелери, эскиден берли эр бир халкъ ве миллетте олып кельген.
Буларнынъ дин боюнджа джаиз олып олмадыгъы, маишат ве ахлякъ джеэтинден ангисининъ файдалы ве ангисининъ зарарлы олдугъы ве саирелер акъкъында сонъу олмагъан мунакъаша ве тартышмалар этильген, юзлердже ве бинълердже китаплар язылгъан газеталар нешир этильген ве аля даа язылмакъта ве нешир этильмекте.
Эр эки тараф озь даваларыны акълы чыкъармакъ ичюн чешит делиллер кетириюрлар, файда ве зарарларыны эсасландырып косьтермеге чалышыюрлар.
Ве бир къавмнынъ векили яхуд бир аиленинъ азасы, ишбу меселелер ичюн бир-бирине нефрет этип, душман олыюрлар.
Мусульманлардан, бу хусуста, бир-бирини динсизликте къабаатлагъанлар барлар.
Иран ве Индистан киби диний дургъунлыкънынъ къуветли 'меркезинде, мусульман къадынларынынъ ачыкъ кездиклери себебинден, базан зыддиет догъып, олюм биле олуюр.

Эр не олса олсун, табиат — кенди укюмини иджра эдиюр.
Башкъа миллетлернинъ къадынлары, яваш-яваш уриет иле маариф ве унер эм де земаневийликке ынтылгъанлары киби, вакъыты-заманы кельдикте, мусульман къадынлары да кенди къыз къардашларындан кериде къалмасалар керек.
Вакъыты иле базы бир христиан миллетлерде де къадынлар бойле эдилер.
Оларнынъ язув, ве хусусан, унер ве санат огренмелери джаиз ве лязим дегиль эди.
Сувлар акъты.
Заманлар кечти.
Булар джаиз ве лязим олды.
Къызлар ичюн эр тюрлю мектеп ве дарульмаариф къапулары, атта эр тюрлю мемуриетлер ачылды.
Эр олсун, къадын олсун, эписи Алла тарафындан яратылгъан эр тюрлю маддий ве маневий ниметлерден истифада иле менсюп олдукълары джемиети башариянынъ сербестлик ве сеадетине хызмет этмекни джанларына бордж билиюрлар.
Вакъыты кельгенде, бу ал мусульманларда да оладжакътыр.
Чюнки тарих — айны вакъианынъ тюрлю заманларда ве бир чокъ алларда текрарланувындан ибареттир.
Биз де тарихий вакъиалар дахилинде яшадыгъымыз ичюн, башкъаларнынъ башындан кечкен вакъиалар бизим башымыздан да кечеджеклер.

Багъчада корьдигинъиз, мезкюр мусульманлар эки тарафына отургъычлар къойылмыш ве чечеклер иле зийнетленмиш олгъан ёлдан бир-эки дефа кечип кеттилер.
Огдеки эр киши иле къадын ве арттаки эки къыз, эп озь аралары сёйлешерек, гъает киббарлыкънен ве эдепли бир суретте кезинмекте эдилер.
Бираздан сонъ театр ачылды.
Русларнынъ кендилерине хас бир буюк шурет къазанмыш олгъан яш муаррири — Максим Горькийнинъ «Тобенликте» адлы эсери февкъульаде бир рагьбет ве мувафакъиет иле къабул олунды.
Халкъ пек чокъ эди.
Биринджи пердеден сонъ, антракт вакъытында, шу багъчадаки ресторангъа кирип.
Хамитджан эфенди иле экимиз бирер къаве ичмеге башладыкъ.
Деминки мусульман да, къадыны ве къызлары иле ресторангъа кирип отурмакъ ичюн о якъ-бу якъкъа бакътылар да, башкъа ерде ер олмадыгъындан, бизге якъын бир ерге келип отурдылар.
Эр киши — къаве, къадын-къызлары — лимонад кетирттилер.
Эр киши бизим тарафымызгъа дикъкъатле бакътыкътан сонъра, башыны догъру бир тарафкъа чевиререк, манъа хытабен: «Афу этерсинъиз, эфендим, бен сизни танымакъ истеюрым, бунъа не дерсинъиз?» — деди.

Мен: «Эгер зат алиенъиз тарафындан танылмакъ ве ильтифатынъызгъа иришмек шерефине наиль олур исем, кенди мни бахтияр санарым», — дедим.

О: «Сиз къазанпы дегильмисинъиз?» — деди.

Мен: «Эбет, эфендим, къазанлыйым», — дедим.

О: «Сиз бир вакъытлар Ялтада муаллимлик этмединъизми?» — деди.

Мен: «Эбет, эфендим, этмиш эдим», — дедим.

О: «Ойле исе, сиз — Фатих эфенди олуюрсынъыз дегильми?» — деди.

Мен: «Эбет, эфендим, бенденъиз — Фатихим», — дедим.

Шундан сонъ еринден къалкъаракъ, манъа догъру элини узатып.
«Хош кельдинъиз, эфендим, сиз бельки бени танымагъандырсынъыз.
Бен... мырза, олуюрым, — деди ве къадын-къызларына косьтеререк: — Иште, бу — беним зауджам ве бу да — беним къызым, о бириси исе — къызымнынъ мураббиесидир, — деерек, кенди, аилеси ве къызынынъ мураббиеси олгъан бир рус къызы иле таныштырды.
Мен де, эр бири иле селямлашаракъ, ильтифатларына тешеккюр эттиктен сонъра, аркъадашым Хамитджан эфендини оларгъа такъдим этип, таныштырдым.
Бунынъузерине... мырза: «Буюрынъыз, эфендим, бирликте бирер къаве ичелим», — дее, бизни кендилерининъ янына давет этти.
Азачыкъ субетлешип, танышып, къавелерни ичкенге къадар, театрнинъ экинджи пердеси ойналаджагъыны илян этип, хабер берильдигинден, эпимиз бирликте къалкъып театрге кирдик.
Кендисининъ адыны эшиттигим киби, бу затнынъ ким ве не ерли олгъаныны ве не вакъыт таныштыгъымыз акъылыма кельди.
Бу зат — Къырымнынъ муътебер сойадларындан ве белли мырзаларындан олгъаныны, тасиль ве тербие корьген олып, русча ве 1895 сенеси, Ялтада яшадыгъым вакъыт, Дерекой имамы мерхум Сулейман эфенди ве муътебер Аджы Эмир-Асан эфенди киби затлар иле бирликте Акъмесджитте ачыладжакъ джемиети хайриенинъ биринджи меджлисинде.
иштирак этмек ичюн, о ере вармыш эдик.
Анда Къырымнынъ бир чокъ мырзалары ве муътебер затлары кельгенинден, шу вакъытта базылары иле танышмыш эдим.
Шимди корюштигимиз мырза да шу вакъытта таныштыгъымыз затлардандыр.
Мырзанынъ даветине бинаэн, театрде кенди ерлеримизни быракъып, оларнынъ янына — ложагъа барып отурдыкъ.
Къадыны ве къызы, биздеки сокъакътаки руханий къадыны киби, бир къач къат шал ве онынъ устюнден ешилли-сарылы шейлер орьтюнип сарылмагъан олса да, кене де, биздеки базы мусульман къадынлар киби эдепсиз ве тербиесиз суретте инсаннынъ юзюне кулюп бакъмаюрлар.
Ве кендилерини гъает киббаране ве гъурурлы бир алда тута эдилер.
Бизим Къазан ве Оренбург къадынлары эр не къадар урбаларгъа сарынаракъ форс сатып кезселер де, чокъусы кендилерини тута бильмедиклеринден, сокъакътаки татар ве руснынъ саташувына огъраюрлар: оларгъа тиль узатыюрлар, олар узеринден гулиюрлар, оларны акъарет этиёрлар.
Тасиль ве тербие корьген мусульман къадын ве къызлар эр не къадар ачыкъ кезселер де, кенди викъар ве хасиетлерини муафаза этмеге бильдиклеринден ве кереккен вакъытта кенди укъукъларыны къорчаламагъа ве кереги киби къаршылыкъ къайтарып, шикяет этмеге икътидарлы олдукъларындан, оларгъа илишмеге ич кимсе джесарет этмеюр.
Демек намус ве пакликни, укъукъ ве хасиетни къорчаламакъ ичюн къат-къат антер ве шал дегиль де, бельки — тасиль ве тербие, илим ве маарифет лязимдир.

Спектакль биттиктен сонъра, ильтифатлары ичюн тешеккюр бильдирип, айрыладжакъ олсакъ да, мырза эфенди мусааде этмеди ве кендилери яшадыгъы мусафирханеге бирликте къайтып, бираз субетлешмек ве емек ашамагъа бизни давет этти.
Истер-истемез, даветни къабул этип, бирликте оларнынъ мусафирханесине кетип, Къазан эалисининъ вазиети ве яшайышларына дайр, биз де, дахи, — оларнынъ яшайышы ве дурумына дайр бир чокъ шейлер сорашаракъ, гъает хош ве татлы бир субет кечирдик.
Ери кельгенде ве хусусан, биздеки къадын-къызларнынъ турмуш ве яшайышларындан сёз ачылгъанда, мырзанынъ къадыны муим суаллер сорап, эсаслы ве догъру лаф юрсетмеге ве озьлеринде, той ичюн бир чокъ исрафлар этильдиги алда, къызларнынъ тасиль ве тербиелерине ич де эмиет берильмедигине теэссюфлер этмекте эди.
Мен: «Бизим Къазан татарларда да той исрафлары шойле, теэссюфли ве келишмеген бир алда исе де, къызларнынъ тасиль ве тербиесине бир къадар эмиет берильгенини айтып, хусусан, рус мектеплерине барыпг тасиль ве бильги алыджы мусульман къызларынынъ сайысы йыл-йылдан артмагьа баш лады», — дегенимде, мырза ве къадыны да мемнюн олдылар.

Мырза эфенди огълан балаларнынъ рус мектеплеринде ве къызларнынъ — хусусий муаллимелер тутып озь эвлеринде окъутылгъанларыны айтты.
Ве шимди, кендилери иле бирликте олгъан къызлары дахи он алты яшларында олып, аля даа шу оджапчесинден тасиль ве тербие алмакъта эмиш.

Кендилерини тутмагъа бильген, гъурур, дегерлик ве эдеплерини муафаза этил, тербие ве бильгили къадын-къызлар иле мунасебетте булунмакъ эр адамларнынъ да тербие ве незакетлерини арттырып, алидженаплыкъ асы л этмелерине себеп олыюр.
Къадынларнынъ исе гъурурлы ве дюльберлик саибеси олмалары, анджакъ, гузель бильги ве эйи тербие саесинде мейдангъа келе билир.
Инсанны инсан эткен — ил им олгъаны киби, инсанлыкътан чыкъарыл, резиль ве масхара эткен шей де, ялынъыз джеалеттир.
Илим ве маарифке эр вакъыт тиз чёкип, урьмет ве сайгъы беслемели.
Джеалетке къаршы да, гъадал ве лянетлер окъуяракъ даима онынънен курешмелидир.

Шунынъ ичюндир ки, шариат ислямия — эрлерге де, къадынларгъа да илимни огренмекни фарз этмиштир.

Хош субетлер иле эки саат къадар вакъыт кечирдиктен сонъра, мырза эфендиден мусааде сорап, озь ятагъымызгъа къайттыкъ.
Ве экинджи куню, саба саат докъузда кеткен трен иле Багъчасарайгъа кетмек ичюн вокзалгъа ёл алдыкъ.
