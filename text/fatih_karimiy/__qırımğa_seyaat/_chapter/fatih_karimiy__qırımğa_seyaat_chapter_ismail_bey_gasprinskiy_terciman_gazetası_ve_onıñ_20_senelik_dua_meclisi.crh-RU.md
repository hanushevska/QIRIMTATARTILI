## Исмаил бей Гаспринский, "Терджиман" газетасы ве онынъ 20 сенелик дуа меджлиси

Эр миллетте олдугъы киби, даа чокътан дегиль, бизим де ойле вакъытларымыз олгъан эди ки, матбуат, эдебият ве хусусий иле газеталар акъкъында миллетимизнинъ фикири гъает янълыш эди.
Газета, эдебият ве умумен матбуаты джадиденинъ неден баас этдигини, насыл файдасы олгъаныны ве насыл хызмет косьтергенини эм де оларнен мешгъуль олгъанларнынъ кимлер олдугъыны, неге чалыштыкъларыны анълагъанларымыз гъает аз эди.
Ялынъыз рус мектеплеринде тасиль алып, бильги даиремиз кенишче олгъанлар бу хусуста догъру бир фикир саиби ола бильген эдик.
Бизим миллетимизге реберлик эткен улемаи руханиямыз ве олар берген хата фикирлерни девам эттирип, медреселеримизде тасиль алгъан шегиртлеримиз ве авам халкъымыз матбуаты джадидеге къаршы олып, эдебияткъа ве газеталаргъа — мытлакъа лузумсыз ве омюрни зая кеттириджи сафсата ве ялан шейлер назары иле бакъар, кендилери буларнен асла мешгъуль олмай ве мешгъуль олмакътан башкъаларны да къатиен четлештире ве атта базы мудеррислер газета окъугъан базы бир сийрек-сепелек шегиртлерини: «Башкъаларны да баштан чыкъарыр», — дее, медреселеринден къувмакъ дереджесинедже барып етер эдилер.
Эр вакъыт ве эр хусу :та, мытлакъа эскиликке мейиль берелер.
Нетиджеде эр дакъикъада янълышсалар да, эскилик козюнен бакъып, шериаткъа ве акъылгъа мунасебети олсун-олмасын, янъы ишлерге, янъы фикирлерге ве эр чешит янъылыкъларгъа нефретнен бакъалар.
Хуляса: Не олса олсун, эскиликни — диндарлыкъ ве янъылыкъны — динсизлик сая эдилер.

Мудеррислер бутюн омюрлерини окъутмакъ иле, ве шегиртлер — йигирмишер, отузар сенелик омюрлерини медреселерде окъумакъ иле кечире эдилер.
Лякин, тертип ве низам иле эм де бир фикирге эсасланып окьутылмагъаны ичюн, оджалар да, талебелер де окъутылгъан шейлернинъ не олгьанындан ве неге керек олгьанындан хаберсиз эдилер.
Дегирменташ дёндюрген огюз киби, айны бир ёлда кезелер, йигирмишер сене вакъыт кечирил, тек бир къач меселелерден баас этебиледжек киби, бир къач меселелер иле мешгъуль олгъанлары алда, тек шулар боюнджа аз бир шейлер бильгенлеринден сынав вакъытында ихтилафсыз ве шубесиз бир джевап берамай эдилер.
Бундан беш юз, бинъ йыллар эвельки вазиетке коре бельгиленген махдуд бир дайре черчивесинде доланып, керек олмагъан лакъырдылар ве манасыз мунакъаша ве итиразлар иле къыйметли вакъытлар зая кетмекте.
Бунынънен итибарлары тюшил, эсасы ве маиети билинмегени ичюн дин кунь-куньден сёнмекте, къанун табиаткъа ве иджап замангъа мувафыкъ арекет этильмегени ичюн миллетнинъ аяты ве яшайышы ку нь-ку ньден агъырлашмакъта ве атта бойледже даа девам этерек, тамырларында уюшкъан къанны медениет джедиденинъ зия ве арарети иле тазертилип арекетке кетирильмейджек олса, бичаре миллетнинъ зевал ве инкъиразгъа махкюм оладжагъы анълашылмакъта эди.
Ишлер шу дередже агъыр ве теэссюфли олгъаны алда, бойле, кене шу вакъытта бир адам мейдангъа чыкъып да, миллетке: «Сиз — къаранлыкътасынъыз: сизге — зия керек.
Сиз хастасынъыз: сизге дева лязим», — дейджек олса, миллет о адамгъа душман назары иле бакъмагъа ве: «Бизни акъсымлайлар», — дее, онъа къаршы уджюм этил, ларча-кесек этмеге къадыр ве азыр эди.

Иште, шойле бир вакъытта къорчалайыджы Исмаил бей Гаспринский Багъчасарайда «Терджиман» адлы мусульманджа ве русча бир газета теэсис этил, 1883 сенеси апрель 10-да ильк саныны чыкъарды.
Ве газетанынъ ишбу биринджи санынынъ башында онынъ ёнелишини бельгилейиджи шу сёзлерни язгъан эди: «Газетамызнынъ неширине башладыгъымыздан окъуйыджы-ларымызгъа ифадемиз шу ки, маишети медениеден файдалы ахбар ве афкяр беяны лавазамати миллиеден джемиети русы хабердар эйлемек «Терджиман»нынъ башлыджа хызмети оладжакътыр.
Меслегимиз буюк ве кучьтир.
Бойле алда «бисмилля» иле ишке тутунып, акъикъат ве маарифет ичюн къалемге ялыштыкъ.
«Терджиман»нынъ дереджеи файдасы ве матлабына мувафыкъ ёлда олып-олмадыгъы хусуста муакеме — илериде олур.
Ве бу муакеменинъ къадысы биз оламайджагъымыз ашкярдыр».

Юкъарыда беян зтильгени киби, миллет ичюн газета теэсис этмектен макъсат — мал топламакъ, шурет къазанмакъ ве сайре киби шахсий менфаат ве нефис гъарезликлери дегиль де, бельки миллетке нисбетен севги, ватангъа, девлетке ве умумиетиле, инсанлыкъкъа хызмет этмек эм де джеалет веремине мубтеля олгъан бичарелерге шифа бере бильмек ичюн февкъульаде буюк бир гъайрет къойгъаныны эр бир адам тасдикъ этсе керек.
Чюнки, о вакъытларда миллет къаршысында, матбуат джадиде эрбабынынъ — мевта ювгъан бир молла ве я джамини сипириджи бир мазин къадар да урьмет, итибары ёкъ эди.
Эм де газета ве тюркий тильде язылгъан рисалелер ичюн акъча масраф этил, «гуня»гъа кирмектен февкъульаде къоркъа эдилер.

Ойле экен, «Терджиман» газетасыны, саиби не ичюн теэсис этти?
Ич шубесиз, зульмет джеалетте къаларакъ, кунь-куньден фелякетке юзь туткъан миллетни маарифет нуру иле ихья этмек ичюн!
Бунъа ич де шек-шубе ёкътыр.
Къальбин гъайрет, дерт ве метанет иле толу олгъан Исмаил бей Гаспринский джеми мушкюлиетке кокюс керерек ишке киришти.
Ватангъа, девлетке ве миллетке севги ве садакъатнен, къараманане суретте хызметте йигирми сене девам этти.
Бойле алидженап бир гъайрет саиби эр кеснинъ тебрик ве тешеккюрине толусынен ве сёзсиз ляйыкътыр.

Хастанынъ алыны билип тедавийлеген табиб киби, миллетнинъ дереджеи идрак ве итияджына коре хитаб этерек, тамам сабыр ве себап иле миллетни тедриджен сагъламлыкъ саилине, яни маариф ве медениетке етеклемеси — «Терджиман»нынъ энъ буюк хызмети ве макътавгъа ляйыкъ меаретидир.

«Терджиман» шимдиге къадар, афтада ялынъыз бир дефа чыкъа эди.
Колеми буюк олмадыгъы киби, мундериджеси де чокъ дегиль.
Лякин, хызмети пек бую^олды.
Миллет кендининъ джаиль, маарифке мухтадж олгъаныны корип, маариф ве медениеттен башкъа аят мумкюн олмагъаныны анълап башлады.
Фикир уянды.
Миллет — кендининъ хаста экенини, девагъа мухтадж олгъаныны, къаранлыкъта экен — ярыкълыкъкъа мухтадж экенини анълап башлады.
«Терджиман»нынъ буюк хызмети де — будыр.

«Терджиман»ны теэсис этип, нешир этип башлагъан вакъытларда чекильген маддий ве маневий мушкюллик, табиий, пек чокъ эди.
Мухтерем муаррир эфенди буларны бельки кендининъ терджимеиалында язар. 
