## Акъмесджитте бир кунь

Бир майыс, джумаакъшамы куню саба саат едилерде вагонда уянып, пенджереден бакътыгъымызда, дюньяны нурландыргъан кунешнинъ зиясы, аванынъ летафети — гонъюллерге айрыджа севинч багъышламакъта эди.
Ве этрафтаки чёллер гуя табиатнынъ ихсан эттиги летафет ве тараваттан масрур оларакъ  кулип турмакъта эдилер.

Къырымны эр кес севе.
Чюнки икълими, табиаты, авасы, адамлары, махсулаты — озюне джельп эте, эр шейи эйи ве гузельдир.
Бутюн Шаркъ мемлекетлеринде олдугъы киби, Къырымнынъ дахи эр еринде — бир летафет, ве эр еринде — бир шиириет бардыр.
Шаркънынъ темиз юрекли, халис иманлы, саф къальбли, садакъатле итаат этюв эм де мерхаметли, алчакъгонъюлли ве мусафирпервер адамларыны севмеген инсан ич де ёкътыр.
Буларны эр кес: авропалы да, асиялы да севе.
Лякин мен кендим Къырымны эр кестен зияде севем беллейим.
Къырымда бир къач дефа булундым ве Къырымнынъ меркези эм де юреги олгъан Ялтада эки сене яшадым.
Ливадия, Алупка, Гурзуф, Алушта, Акъяр, Акъмесджит, Багъчасарай киби ерлерде шенъ темашалар олгъан вакъытларда бир къач дефа зиярет эттим ве Къырым топрагъына табиат тарафындан ихсан этильген летафет ве гузелликлерни козьлерим тойгъандже сейир эттим.
Къырым мусульманларынынъ энъ эйилеринен таныш олдым, субетлеринде булундым.
Эр бирини севдим, эр бирине гонъюль багъладым.
Къырымда кечкен омюримни аятымнынъ энъ лезетли куньлери саям...

Вагоннынъ пенджересинден башымны алдыкътан сонъра вагоннынъ ичине бакътым.
Бизден узакъ олмагъан бир ерде, эки баласы ве къадыны иле бир мусульман отургъаныны корьдим.
Олар къырымлы мусульман, эм де Къырымнынъ Кефе тарафларындан олгъанлары — сыма ве къифетлеринден корюнип тура эди.
Чюнки, Къырым эр не къадар кучюк ер олса да, андаки тюрлю тарафнынъ мусульманларында къияфет чешит тюрлюдир.
«Саба шерифлер хайыр олсун!» — дедим.
«Сагъ олунъыз! — деди.
Арамызда сёз ачылды.
Баягъы къонуштыкъ.
Акъикъатен, Кефе тарафта топракъ ве мульк саиби олгъан бир адам экен, шимди аилеси иле Тюркиеге кочиюрмыш.
Кефеге демирёлнен «Джанкой» станциясындан кельгенлер.
Андан биз кельген трен иле Акъяргъа, ве андан пароход иле Истанбулгъа кетеюрлармыш.
Кендисининъ, ве умумиетле къырымтатарларнынъ Тюркиеге иджрет этмелерининъ себеплерини сорадым.
«Балаларымызны аскерликке алып, полкларгъа айыралар: узакъ ве авасы фена олгъан ерлерге гондерелер.
Ораларда бизим эвлятларымыз даянмаюрлар, христианлар арасында, олип къалыюрлар.
Умумий полкта олдукътан сонъра, балаларымызгъа намаз къылмакъ, ораза тутмакъ мумкюн олмаюр.
Домуз эти ашатыюрлар.
Эм де, кучюк экенде балаларымызны окъутмагъа ер ёкътыр.
Кендимизнинъ мусульман мектеп ве медреселеримизде баланы адам этмеюрлар, аксине адамлыкътан чыкъарыюрлар.
Рус мектеплеринде исе ислямджа дин ве диянет огретмеге чаре ёкътыр.
Йырларымыз азалды.
Халкъ — фукъарелешти.
Алышверишлер — дургъун, ве сайре, ве сайре», — деп, бир къач сёзлер айтты ве: «Сизнинъ Къазан мусульманлары да иджрет этиюрлармы?» — деди.
«Эбет, бизим Къазан мусульманлары да иджрет этиюрлар.
Лякин Тюркиеге дегиль, Сибирь тарафларына — Иркутск, Владивосток виляетлерине иджрет этиюрлар.
Эм гонъюльден, эм акъылдан шу тарафларгъа иджретни мунасип кориюрлар», — дедим.
Не айттыгъымны ве не ичюн бойле олдугъыны анъламаяракъ, изах истер киби, юзюме бакъып тура эди.
Лякин даа къонушмагъа ве изах этмеге вакъыт къалмады.
Акъмеджит вокзалы корюнди.
Ве, энмек ичюн, эшьяларымызны топламагъа ве багъламагъа башладыкъ.

Акъмеджситте танышымыз олмаса да, «Терджиман»нынъ дуа меджлиси майыс 4-те оладжагъы джеэтинден вакъытымыз мусааде эте, ве Акъмесджит иле Багъчасарай арасы демирёл иле ялынъыз учь саатлик ёл олдугъындан, мында бирер кунь токътап, истраат этмек, ве хусусан, биринджи дефа кельген аркъадашым Хамитджан эфенди ичюн шеэрни эм сейир, эм темаша этмек мунасип оладжагъындан Акъмесджитке тюшип, «Гранд отель» адлы бир мусафирханеге кирдик.

Акъмесджит больгеси — Таврия губерниясынынъ меркез шеэридир.
«Ребер»лернинъ беянына коре, нуфусы — алтмыш бинъ ве келирнен масрафы — учь юз бинъ рубле микъдарындадыр.
Шеэр баягъы тюз ерде — гузель бир корюниште олып, биналары мунтазам ве сокъакълары — гузель ве темиздир.
Мешур мусафирханелери: «Петербург», «Брестоль», «Гранд отель» ве саиредир.
«Петербург» мусафирханеси пек буюк олып, оны Къасым мусульманлары тутмакътадыр.

Шеэрнинъ энъ гувель ве буюк биналар эм де зенгин тюкянлар иле сарып алгъан сокъагъы — Екатерининская джаддесидир.
«Шеэр багъчасы» адлы, Салгъыр озени боюнда гузель багъча мевджут олып, мында 1883 сенеси Къырымнынъ Русие Тасарруфына кечтигининъ юз йыллыгъына ядикяр оларакъ гъает гузель ве ярашыкълы суретте къоюлгъан императрица Екатерина экинджининъ эйкели бардыр.
Бу багъча — шеэр халкъынынъ энъ эсас кезинти ери олып, язлыкъ театр де бунынъ черчивесиндедир.

Акъмесджитте мусульман халкъы чокъ.
Оларнынъ он эки джамиси, бир къач мектеп ве медреселери, муфти ве Духовное идарелери эм де русча окъутмакъ ичюн мусульманлардан муаллимлер етиштирмеге укюмет тарафындан махсус ачылгъан бир дане дарульмуаллимлери бар.
Бу теэсисатнынъ корюшювлеринде мусульманларджа энъ муим ве чокъ тильге алынгъаны, эльбетте, ишбу дарульмуаллиминдир.
Чюнки мында яш мусульманлар бир къадар илим ве марифет саиби олып, кендилери эм миллетке, эм ватангъа файдалы адамлар олуюрлар.
Мындаки дарульмуаллимин еди сенеден ибарет олып, ильки учь сенеси — азырлыкъ шубъэлери ве къалгъан дёрт сенеси — дере сыныфларыдыр.
Албу ки, бизим Къазан дарульмуаллими ялынъыз дёрт сенеден ибареттир.
Акъмесджит дарульмуаллиминде огретильген шейлер: гузель суретте рус писаны, эсап, джогърафия, тарих, ресим, музыка, икмет, химия, медениет, айванат ве небадат киби фенлернинъ башлангъычы акъкъында бильги бере.
Ислямджа окъумакъ, язмакъ, писан ве дин ипе ахлякъ огретмек ичюн укюмет тарафындан толусынен изин берильген.
Татарларнынъ кенди истеклери иле муаллим ве онъа укюмет тарафындан белли бир микъдарда мааш бельгиленген исе де, мусульманджа окъутув муаллимлерининъ шегиртлерге ислямиетке дайр акъикъий файдалы ич бир шей огреткенлери ёкъ.
Манасыны ич бильмеден Къуран окъумагъа, «Мухаммедия», «Мевлюд» йырламагъа ве сайре бунынъ киби шейлерге огретмек иле омюр кечириюрлар.
Албу ки, шегиртлерге мусульманджа окъуп язмагъа ве кенди тиллеринде эм де анълап къабул этеджеклери ве муаббет багълаяджакълары суретте, иман ве ислям, итикъад ве дин негизлери огретильмесине аслы эмиет берильмеюр.
Эр келимесинде бир чокъ янълышлыкълар иле, «Къуран»нынъ тек сёзлерини папагъан къуш киби окъумагъа огренселер, бойле, манасыны бильмедиктен сонъра, ондан не файда?!
Мектелтен чыкътыкътан сонъра оны эллерине де алмадыкълары пек де беллидир.
Эр вакъыт ве эр ерде олгъаны киби булар да укюмет кендининъ адалет ве догърулыгъыны, ве биз мусульманлар исе — кендимизнинъ джеалет эм де джаиллигимизни амельде мейдангъа къойгъанмыз.
Затен, бизим ич бир ерде укюметке опькелемеге акъкъымыз ёкъ.
Меселя, Къазан дарульмуаллимине ве Оренбургдаки къыргъыз дарульмуаллимине Уфа, Къазан, Оренбург ве сайре ерлердеки гимназия ве реаль мектеплернинъ эписине ислямджа муаллимлер тайин этип, мусульман балаларыны кенди дин ве лисанларыны окъутмагъа укюмет тарафындан мусаде этильдиги алда, мусульманлар ич бир вакъыт оларгъа лаякъатлы муаллимлер тайин этип, балаларына кенди дин ве лисанларыны огретип оламагъанлар ве оламаюрлар!
«Муаллим» дее къоймыш лаякъайтсыз адамлар исе, илим ве маариф нуру иле суварылмакъта олгъан чоджукъларны ислямдан нефрет эттирмектен ве укюмет тарафындан адильане берильмиш олгъан мусаадени суистимал этип, эм укюметни, эм де кендилерини алдатмакътан башкъа бир шейге хызмет этмемишлер ки, бунъа не къадар теэссюф этильсе де аздыр.
Акъмесджитте русларнынъ докъуз кильселери, католик, протестант, еудий, караим ве эрмени ибадетханелери бар.
Окъув юртларындан — эрлер ве къадын-къызлар ичюн гимназиялар, реаль, руханий мектеплери, руханий семинария ве епархия мектеби бар.
Джемиетлерден: готика эсерлери джемиети, багъчеванлыкъ джемиетининъ болюги, тиббият джемиети, зираатчылыкъ джемиети, велосипедчилер джемиети ве теэссисат ильмиядан, шеэр китапханеси, готика эсерлери музейи бар.
Ресмий олгъан «Губернские ведомости» иле «Епархиальная ведомость»лардан гъайры, Акъмесджитте рус тилинде куньделик «Крым» ве «Салгир» адлы эки газета нешир этиле.

«Гранд отель»ге энип, усть-башымызны тюзетерек, чай ичтиктен ве емек ашадыкътан сонъра шеэрни сейир этмек ичюн номердан чыкътыкъ ве юкъарыда зикир этильмиш Екатерининская сокъагъыны бир башындан дигер башынадже джаяв кезип, буюк биналарны, тюкянларны ве сокъакътаки эалини сейир эттик.
Екатерининская сокъагъынынъбир башында татар базары бар.
Бу базарда къавеханелер ве тюкянлар, чаршылар тамамиле шаркъ усулында тертипсиз къуруларакъ: этчи, чайджы, пиченджи, сютчи, комюрджи, башмакъчы тюкянлары; ашханелер, берберханелер ве сайре бири-бирине бус-бутюн къаршы олгъан шейлернинъ эписи олдугъындан, бу ерлерни саатлернен бакъып, сейир этмеге ляйыкътыр.

Бир къавеханеге кирип къаве ичмектен сонъра абдест алып, уйле намазы къылмакъ ичюн «Кебир джами» адлы месджитке бардыкъ.
Намаздан сонъ джамининъ янындаки медресини бакътыкъ исе де, сохталары даркъалмыш эди.
Медреселер акъкъында тариф этмеге аджет ёкъ дел зан этем.
Чюнки ичтен де, тыштан да, айны бизим Къазан медреселери кибидир.

Джамиден чыкътыкътан сонъра, ашамакъ истедигимиз ичюн, Хамитджан эфендини кене Екатерининскаяда эвельден бильдигим бир ашханеге алыл б ар дым.
Бардыгъымыз ашханенинъ шурети шишлик ве буза иледир.
Атеш устюнде пиширильген ве «шишлик» дел адпандырылгъан эт емеги бизим халкъымызгъа да беллидир.
Лякин бузанынъ не олгъаныны бильмегенлер бизде чокътыр.
Буза — тары унундан япылгъан ве биздеки къымыз киби бир ичимликтир.
Тюсю ве къоюлыгъы мая чайылгъан сув киби олып, кендиси инсангъа кейф бермез; сыджакъ вакъытларда ичмек пек эйи ве вуджут ичюн файдалыдыр.
Иште, шимди бизим бардыгъымыз ашханеде Тюркиеден кельген арнаутлар, яни бу бузанынъ акъикъий усталары — шишлик ашатып, буза ичтирип туралар.
Оларнынъ шишлик ве бузалары аля дереджеде олдугъындан, керексе мусульмандан ве керексе руслардан бу ашханеге махсус шу шишлик иле буза ичюн кельгенлер пек чокътыр.

Мында ашадыкътан сонъра номеримизге къайтып, бираз раатландыкъ.
Ве акъшамгъа догъру Салгъыр озени боюндаки шеэр багьчасына бардыкъ.
Биз баргъанда вакъыт даа эрте олдугъындан, багъчаны толусынен доланып, императрица Екатеринанынъ эйкелини ве Салгъыр бойларыны сейир эттик.
Бираздан электрик фенерлери багъчаны нурландырды.
Биз бардыгъымыз кунь шу багъчадаки язлыкъ театрде Максим Горькийнинъ «Тобенликте» деген эсери ойналаджакъ, эм де бир майыс байрамы олдугъындан багъчагъа пек чокъ адам келип башлады. 
