## Самарадан кетюв

Апрель 27-де, саба саат секизде Самарадан кеттик.
Вагонлар гузель, ерлеримиз бол-сал эди.
Эр ерде тертип ве низам ве эр джеэттен онъайтлы.
Ёлджуларнынъ раатлыгъыны къайгъырмагъа азыр олып тургъан мемурлар эр ерде козь огюнде туралар.
Ёлджуларнынъ азачыкъ шикаети ве раатсызлыгъы олса, шу дакъкъасы дикъкъатнен динълейлер ее ярдым косьтерювде ич бир тюрлю къусурлыкъкъа ёл бермейлер.

Самарадан кочькен сонъ чай ичип башладыкъ.
Вагонда, бизден гъайры, дахи танымадыгъымыз эки татар ве бир къач рус ве марджа бар эди.
Биз чай ичювни битирип, Самарадан алдыгъымыз газеталарны окъумакъ ичюн элимизге алгъан эдик, мезкюр эки татарнынъ бири янымызгъа келип селям берди.
«Ваалейкум эсселям» — дедик.
Отурды.
Ве гъает сезилирли мишар шивеси иле татарджа: «Ни халь, агъайэне, ни халь?
Исанмесез?
Сиз кимнинъ кишиси оласыз?
Къайда кетесиз?» — деди.
Къарарнен йигирми яшларында олгъан бу татар гузель черели, толгъун вуджутлы, ал янакълы, муляйим бакъышлы бир йигит эди.
Озю татарджа кийинген олса да, урбалары гъает къыскъа, тар ве сонъ модагъа мувафыкъ олып, башында — къара такъие, аягъында — потюк эди.

— Хош кельдинъиз.
Озюнъиз де эйисинъизми? — дедик.
Биз даа бир шейлер айткъандже:

— Сиз кимнинъ кишиси оласыз? — деп текрар сорады.

Мен кулюмсиреп:

— Биз — Алланынъ къулу оламыз, — дедим.
О:

— Ёкъ, оны мен озюм де билем: кимде турасынъыз сорайым?

Мен:

— Биз экимиз де озюмизде турамыз, — дедим.

О:

— Ёкъ, мен, анги байда хызмет этесинъиз деп сорайым? — деди.

Мен:

— Биз озюмизге хызмет этемиз, — дедим.

О:

— Сонъ, сиз шимди къайда кетесинъиз? — деди.

Мен:

— Багъчасарайгъа кетемиз, — дедим.

О:

— О къайда? — деди.

Мен:

— Русиенинъ дженюбинде, Къара денъиэге якъын, Севастополь янында, — дедим.

О:

— А-а-а, не, анда бир иш ачмакъ ичюн кетесинъизми? — деди.

Мен:

— Ёкъ, анда бир шейх бар, онъа кетемиз, — дедим.
Меним бу сёзюме къанаатленмесе де, бир шей де демеди, бираз шашыл къалды.
Мен:

— Сиз бизден не ичюн «Сиз кимнинъ кишиси оласынъыз, дее сорадынъыз? — дедим.

О:

— Чюнки бизим бабайлар озь балаларыны бойле авропаджасына кийиндирмейлер.
Амма ишанчлы адамларыны тыйып оламайлар, олар оэьлери истегенлери киби кийинелер, — деди.

Мен:

— Бизим бабайлар урба сечювни — терэилерге, сач-сакъал, мыйыкъ тырашыны — берберлерге, аякъкъап, калош ве потюкнинъ насыл союны киимекни — потюкчилерге ишангъанлар да, кендилери раат-раат, бизге дуа этип дуруюрлар, — дедим.

Сонъра кене о якъ-бу якътан бираз лаф этип отурдыкъ.
Лякин анълашылды ки: бу бичаре йигит — Симбир губерниясында зенгин туджарлардан бирининъ огълу экен.
Ве бир ишнен ишанчлы адамлары иле Самарагъа кельген.
Бизнен Сызраньгъа къадар берабер кетеджек экенлер.
Мунтазам ве тертипли талим эм де тербие берильгенде, бильгили ал им, джиддий бир адам олмакъ истидадына малик олдугъы алда, талим ве тербиеден марум къалгъаны эм де яшлыкъта медресеге берилип, бир къач сенелер къаларакъ, «лям язрып, лям тазрип»лер иле вакъыт кечирип, зеини ве фикири чыбалгъаны себебинден табиат тарафындан берильген акъылыны да гъайып этип, бир адамнынъ янына бараракъ, учь-беш келиме сёз айтып оламазлыкъ дереджесинде кериде къалгъан.
Чокъ языкъ: джаиль бабаларынынъ ве аналарынынъ ёлбашчысы, ве даа догърусы, ёлларны шашыртыджы фикирсиз моллаларнынъ теэссюф наданлыкъларына къурбан оларакъ, яш вакъытларында файдалы талим ве тербиеден махрум къалгъан пек чокъ бай балаларыны да акъылда тутып, алларына зиядеси иле теэссюф эттим.
Джеалет себебинден, бир такъым ишсизлик ве шу себептен де ашшалыкъларгъа огърап, ана-бабаларындан къалгъан мираслар биткенде хор-факъыр яшамагъа меджбур олгъан бу бичарелер джеалет ве теэссюф къурбанларыдыр.
Илим ве маариф къаршысында эль багълап, тиз чёкмеген адамнынъ, яхут миллетнинъ акъибети кедерлидир.

Самарадан арекет этдигимиз кунь, уйледен сонъ саат беш къарарларында Сызрань шеэрине келип чыкътыкъ.
Бу ерде мезкюр зенгин баласы, аркъадашы иле тюшип къалдылар.
Сызраньда эки саат къадар турып, дигер вагонларгъа минерек, саат едиде арекет эттик.
Апрель 28-де саба саат алтыда Пензагъа, ве шу куню куньдюз саат он экиде Моршанскке: уйледен сонъ саат алтыда — Ряжскийге, ве апрель 29-да саат учьте Тулагъа келип чыкътыкъ.
Бу кечтигимиз ерлер Русиенинъ Авропа къысымынынъ мамур ве тиджаретгях улькелеридирлер.
Хусусан Тула бир чокъ фабрика ве заводлар иле мешурдир. 
