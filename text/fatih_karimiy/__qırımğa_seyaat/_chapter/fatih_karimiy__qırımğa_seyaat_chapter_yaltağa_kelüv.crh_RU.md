## Ялтагъа келюв

Акъярдан къалкътыгъым кунь акъшам саат едилерде Ялтагъа келип чыкътыкъ.
Ялта скелесине барып токътагъанымызда  ахбабларымыздан олгъан Къурт Мухаммед, Эмирасан Адаманов, Эмирасан Бекиров, Эмирасан Мустафа бей, Аббас Чалбаш, Мустафа Нури эфендилер ве дигер танышларымыз бизни февкъульаде самимий къаршылап алдылар.
Эр бири бизни кенди эвлерине мусафирликке давет этселер де, номерде къалмакъ ичюн, афу сорап, зорнен оларнынъ разылыкъларыны алдыкъ.
Амма бизни эписи бир терк этмедилер, аз къалды эллеринде котерип кетеджек киби этип, шу ерге якъын олгъан къавеханеге алып бардылар, эшьяларымызны исе мусафирханеге ёлладылар.

Къавеханеде, достум Хамитджан эфендини такъдим этерек, таныштыргъанымдан сонъра, бутюн этрафымызны сарып алгъан халис гонъюлли эски танышларымыз иле ярым саат къадар гъает татлы корюшип къонуштыкъ.

Эшьяларымыз алып кетильген, скелеге якъын ердеки "Таврида" мусафирханесине кирип, номерлеримизни бакъаракъ, анахтарымызны алдыкъ ве акъшам къалмамызны риджа этип гъает ялваргъан дерекойлю (Ялтанынъ мусульман мааллеси) достумыз Эмирасан эфенди Адамановнынъ эвине кеттик.
О ерге кене бир чокъ дост ве ашналар кельдилер.
Бирликте чай ве къаве ичип, субетлешерек, гедженинъ дер маалинедже хош ве сефалы вакъыт кечирдик.
Ве, мусафирлер кеткенде, Эмирасан эфендинен аля тюркий тёшельген тёшек-ястыкъларында гузель бир юкъугъа далдыкъ.
