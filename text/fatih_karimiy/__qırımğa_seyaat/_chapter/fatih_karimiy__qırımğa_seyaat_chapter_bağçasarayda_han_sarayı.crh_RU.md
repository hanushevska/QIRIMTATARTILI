## Багъчасарайда хан сарайы

Эвельки Къырым ханларынынъ яшадыкълары сарайлар — Багъчасарайнынъ меркезинде ве гузель бир ерде олып, але-бугунь муафаза зтильмектедир.
Бу иншаатларнынъ кереги киби сакъланмагъаны, Къырым ханларынынъ не киби сарайларда ве насыл яшадыкълары акъкъында бир фикир асыл этмеге эр кес тырышкъаны ичюн, Багъчасарайгъа кельген сеяатчылар бу сарайларны мытлакъа зиярет ве сейир этелер.
Эр кунь саба саат докъуздан акъшамгъа къадар эр кес ичюн кирмек мумкюн.
Анахтарджысы эр вакъыт шу сарайнынъ янында, махсус озюне айырылгъан больгеде булуна.
Сарайны сейир этмек истеген адамлар онъа риджа эттиклери алда, сарайларнынъ къапуларыны ачып, косьтерип, эр бир ери акъкъында малюмат ве изаат бере.
Кирмек ичюн акъча алмайлар, тек шу косьтерип юрген адамгъа, истеген адам, озь истегинен бахшыш бере.

Хан сарайы учь тарафындан олдукъча юксек диварлар иле сарылгъандыр.
Онынъ ичине сокъакъ тарафтаки буюк ве гузель къапудан кириле.
Ичериси гузель ве темиз бир багъча олып, ишбу багъчада 1886 сенеси олгъан император III Александр ве зевджеи мукерремеси Мария Фёдоровна эм де шимдики падишамыз шевкетли император Николай Александрович азретлери тарафындан отуртылгъан учь дане кестане тереги бар.
Яз айларында бу багъчада музыка чалына.
Шеэрнинъ киббар а дам л ары мында келип раатлана эмишлер.
Сокъакъ тарафтаки къапудан кечип, азбаргъа кирильгенинен, сагъ тарафта — хан сарайлары ве оларнынъ къаршысында, сол тарафта — хан джамиси ве онынъ янында — минаре ве тюрбелер бар.
Арап мимарджылыкъ усулында къурулгъан буюк эки тюрбенинъ четиндеки къабирлерде ханларнынъ якъынлары ве буюк затлар дефн этильген.
Къабирлернинъ узерлерине башташлар къоюлгъан, мерхумларнынъ адлары, вефат тарихлери, яшлары ве сайре бир такъым хаберлер ве шиирлер язылгъан исе де, базылары йыкъылгъан, эскирген ве харабеге чевирильген.
Бу ерде джеми юз он дёрт зат комюльгендир.
Эки тюрбе ичинде комюльген ханларнынъ мезарлары устюне, адий беяз кягъыткъа адларыны ве вефат тарихлерини мусульманджа ве русча язып къойгъанлар.
Меселя, Девлет Гирай султан, вефаты — 1041; Сеадет Гирай хан, вефаты — ИЗО; Селим Гирай хан, вефаты — 1102; Къаплан Гирай хан, вефаты — 1120; Къыяджан ханым бинт хадж Селим Гирай хан, вефаты — 1130; Девлет Гирай хан, вефаты — 955; Хисам Гирай султан, вефаты — 1090; Гъазы Гирай хан, вефаты — 1115 ве сайре, ве сайре.... Башташлар узерине язылгъан гъает гузель ве ибретли сёзлер чокътыр.

Сарайнынъ ичерисине кирильдикте Асия усулында тёшельген бир чокъ больмелер бардыр ки, тариф этип юрген руснынъ беянына коре, базысы — ханларнынъ кенди икяметгяхлары базылары — отурдыкълары ве везирлерни къабул эттиклери даирелер; базысы — диванхане, базысы — къадынларнынъ ве джариелернинъ яшадыкълары, яттыкълары, къаве ичтиклери, ве ойнадыкълары даирелер ве сайре, ве сайре ерлердир.

Миллим безеклер ве мусульманджа язылар иле оюп ишленген диварларындан, отурмакъ ичюн шаркъ усулында къоюлгъан дивар бойларындаки миндерлеринден гъайры бу сарайларда башкъа шейлер ёкътыр.
Ялынъыз бир четте императрица II Екатерина Багъчасарайгъа кельдиги вакъыт, онъа, ятмакъ ичюн къоюлгъан бир кроват ве Багъчасарай халкъы тарафындан онъа эдие оларакъ такъдим этильген бир чифт агъач табалдырыкъ тура.

Сарайнынъ базы къапуларындан чыкъкъанда — гъает гузель багълар ве багъчаларнынъ ичерисинде — тыйнакълар ве шадырванлар бар.
Шаир Мицкевич ве Пушкиннинъ шиирлеринде зикир этильген Мария Потоцкаянынъ мезары ве Козьяш чешмеси («Багъчасарай чешмеси») де бу сарайларнынъ азбарындадыр.

Сарайларнынъ биналары гузель, багъчалары ве шадырванлары пек летафетли ве шаиранедир.
Буларнынъ аят меджмуасы инсаннынъ къальбине раатлыкъ берип, бир чокъ кечмиш алларны хатырлата.
Больмелерни косьтерип юрген рускъа Хамитджан эфенди: «Ханлар, эр не къадар, эвельки заман адамлары олды иселер де, насыл яшамагъа бильгенлер», — дегенде, онъа джевапланаракъ: «Эбет, эфендим, ханлар инсаннынъ бу дюньягъа ялынъыз бир дефа кельдигини пек эйи бильгенлер», — дее, шаиране ве маналы бир джевап берди.
Шуны да бильмелидир ки.бу хан сарайлары, керексе кендилери вакъытында, керексе кендилеринден сонъ, бир къач дефа бозулып харабеге чевирильген ве янъыдан имар этильгенлер.

Эр не къадар эски аятларыны муафаза этмек керек олса да, гъайрыдан тиклеген вакъытларында бир чокъ денъишмеге огърагъаны сонъки тедкъикъатлардан белли олмыштыр.

Къабир ве харабелерни корьмек инсан къальбинде чокъ тюшюнджелер къойгъан ве тесир эткени беллидир.
Вакъыты иле акимлик этерек дюньяны титретип тургъан ханларнынъ бу дюньягъа келип кечтиклерини хатырлатып тургъан бу къабир ташлары ве харабеге чевирильмекте олгъан сарайларыны корьмек инсангъа февкъульаде буюк тесир эте ве теэссурат къалдыра.

Хан сарайларыны сейир этип чыкътыкътан сонъра, тамам онынъ къаршысында, ачыкъ авада гузель бир къавеханеге кирип, бирер фильджан чай ичтик, бираз истраат эттик ве абдест аларакъ, шу Хансарай янындаки джамиге кирип, уйле намазыны къылдыкъ.

Джамиге махсус эвельдже бараракъ, эр тарафыны бакътыкъ.
Джами олсун тышарыдан, олсун ичериден пек гузель ве гъает азаметлидир.
Джамиден чыкъып, номеримизге къайткъанда, кене «Терджиман»нынъ йигирми сенелик меджлисинде иштирак этмек ичюн Петербургдан кельген Решит эфенди Ибраимов, Троицкийден кельген Абдурахман эфенди Ахмаров, Ялта ве Алуштадан кельген муаллимлер — Асан Сабри ве Аббас эфендилер, кавказиялы Эбу Суфьян ве мырза Мухаммед эфендилер, Багъчасарайдан дахи бир къач дост ве ашналар иле корюшип, субетлешип, яры геджеге къадар отурдыкъ. 
