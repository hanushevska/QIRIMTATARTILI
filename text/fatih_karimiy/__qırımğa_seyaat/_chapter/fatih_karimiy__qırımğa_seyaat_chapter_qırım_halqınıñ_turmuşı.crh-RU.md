## Къырым халкъынынъ турмушы

Шеэрлерде къырым халкъы — алыш-вериш ве тиджарет иле, койлерде — зираатчылыкъ, багъчаджылыкъ, айванасравджылыкъ, тютюн ве юзюм етиштирмек, балыкъчылыкъ ве туз чыкъармакъ иле яшаюрлар.
Тютюн тиджарети, эксериен, караимлернинъ элинде олып, олар Петербург, Москвада ве Русиенинъ эр тарафында булуныюрлар.
Ве Къырым тюркий шивеси иле лафетмеге дахи билиюрлар.
Мусульманлар тиджарети иле Къырымдан тышарыгъа аз чыкъыюрлар.
Янъгъыз Москва, Петербург, Харьков, Одесса киби ерлерде мейва тиджарети эткен бир къач Къырым татарлары бардыр.
Къырымдан тышарыгъа чыкъып, Русие мемлекетлерине келерек, рус ве еудий дюльберлерини корьдикте оларнынъ эксериси кендилерини туталмайып, ахлякъсызлыкъ ве сефааткъа ве даа зиядесине дучар олуюрлар.
Эр вакъыт ве эр ерде кенди ахлякъ ве диянетлерини муафаза этип, тербиеи миллиеден айрылмамакъ эм де машругъ омюр сюрмек хусусында, бизим Къазан татарлары Къырым, Кавказ, Бухара ве Иран мусульманларындан илериде ве макътавгъа ляйыкъ бир алдадырлар.

Къырымда фабрикалар, заводлар ве бухар дегирменлери аздыр.
Къырымда йылда эки юз элли бинъ пуд къадар тютюн етиштирилип, мешур олгъан тюрк тютюйине аджет къалдырмамакътадыр.
Туз махсулаты да, къарарнен йылда йигирми миллион пуд микъдарындадыр.
Къырым юзюмлеринден азырлангъан шараплар Русиенинъ эр тарафына таркъалып, гъает макъбул олмакътадыр.
Къырымда бир чокъ немее муаджирлери мевджут олып, зираатчылыкъ ве айванасравджылыкъта ерли халкъларнынъкинден зияде инкишаф эткенлер.
