## Дерекой

Ялтанынъ шималь тарафында, шеэрден бир верст къадар месафеде, гузель манзаралы ве азаматлы дагълар арасында "Дерекой" деген эки мааллели бир мусульман кою бар ки, бир тарафтан бу Дерекой ве экинджи тарафтан — Ялта шеэри, кунь-куньден буюмекте олдукъларындан, аз бир заманда экиси бирлешеджектир.

Дерекой мусульманлары Къырымнынъ Къара денъиз боюндаки зенгин ве медениетли татарлардан олып, тиджарет, маариф ве фикир джеэтинден олдукъча илеридедирлер.
Мешгъулиетлери, эксериет итибары иле — багъчаджылыкъ ве дутчылыкътыр.
Бир къысымы Ялтада тиджаретнен огъраша.
Базыларынынъ Ялтада гузель келир берген эвлери ве ткжянлары бар.
Балаларына тасиль ве тербие бермек тарафына да, олдукъча буюк эмиет берелер.
Маалле халкъы кенди араларында акъча джыйып, он секиз— йигирми бинъ кумюш къадар масраф этип, шу Дерекойде таштан учь къатлы гъает гузель бир мектеп къуруп, ислямджа ве русча окъутмакъ ичюн дёрт-беш муаллим туталар.
Ислямджа окъуткъан мусульманларгъа раат кечинмесини теминлемек ичюн машны бала башындан, айда экиден беш кумюшкедже джыйып, оджаларгъа берелер.
Бу мектепте балалар мусульманджа ве русчаны эписи бир ерде огренелер.
Мен дахи, Гогерджинли Асан эфенди деген бир зат иле берабер 1896-дан 1898 сенесине къадар эки йыл ишбу мектепте балаларны окъутмакънен мешгъуль олгъан эдим.
Бу мектепнинъ инкишафына койнинъ имамы, мерхум Сулейман эфенди ве мектепнинъ фахрий мудири Эмирасан эфенди Бакиров ве койнинъ муътебер адамларындан Эмирасан эфенди Мустафабаев, Къурт Мухаммед эфенди, аджы Эмирасан эфенди, Мустафа Ибраимов ве Мустафа Нури эфенди, Эмирасан эфенди Адаманов ве сайре бир къач эмиетли затлар буюк гъайрет ве идждихат эттиклеринден, оларнынъ адларыны эр вакъыт урьмет ве сайгъы иле хатырламагъа, виджданнен борджпум.

Мектепнинъ мудири Эмирасан эфенди Бакиров кендиси тасиль корьмеген исе де, русчаны яхшы ве фикири ачыкъ бир зат олдугъындан, мектепнинъ инкишафына, низам ве интизамына буюк гъайрет къойгъан эди ве аля даа шай эте экен.
Буюк махдуме Мухаммед эфенди Ялта гимназиясында окъудыкътан сонъра Одесса дарульфунунынынъ укъукъ шубесинде аля окъуп, бу сене Акъмесджит шеэринде присяжный поверенныйнынъ муавини олгъан.
Балаларына дахий гузель тасиль ве тербие берген ве берильмектедир ки, тиджарет ве илим-маарифнинъ къадыр-къыйметини такъдирлеген бойле мусульманлар надыр адамлар сайылыр.

Дерекой имамы, мерхум Сулейман эфенди гъает гузель тасиль-тербие корьген, муневвер фикирли, алидженап къальбли, февкъульаде шефкъат ве мерхамет саиби, диндар ве эр кес ичюн гонъюльдеш, башкъалардан мустесна бир имам ве акъикъий мусульман эди.
Ишбу 1903 сенеси вефат эткен.
Дженабы хакъ азретлерининъ рахметинде олсун.
Мерхум шариат ислямиенинъ икмет ве фельсефе джеэтини эр вакъыт кжъары тута, ич вакъыт захирлерестлик этмей, соралгъан шериат меселелери акъкъанда ачыкъ-айдын джевал бере, базы бир моллалар киби: "О меселеде ихтилаф бар, ойле де опуф, бойле де олур", — дел халкъны шашмалатмаз; адамнынъ кийинюви, сач-сакъалы ве мыйыгъы иле огърашыл, вакъыт кеттирмез; бир де бир мусульманны кяфирге чыкъармагъа ич бир вакъыт джурьат этмез, фикири ачыкъ, къальби — нурлу, акъылы — сагълам, табиаты — гузель, дюньянынъ ишлеринден ве маарифи джадидиеден хабердар надыр бир имам эди.
Маалле халкъынынъ ве сайре адамларнынъ маддий инкишафы ве маневиетлери акъкъында вааз этмек ве сёз айтмакътан, догъру сёйлемектен озюни тыймай эди.

Дерекой киби бир ерде йигирми бинъ кумюш топлап, эалининъ маневиети иле мектеп бинасы къурулмасы, о мектепнинъ гъает тертипли ве темиз тутуларакъ, сыныфларгъа айырылып, мусульманджа ве русча дёрт-беш муаллим иле идаре этильмеси, муаллимлерге — мааш оларакъ, энъ аздан айда эллишер, алтмышар кумюш, кене маалле халкъы тарафындан вазифе берильмеси, огълан ве къыз балаларгъа окъумакъ, язмакъ ве дин дерслеринден гъайры русча тиль, эсап, джогърафия, тарих киби фенлерден тасиль берильмеси — мытлакъа керек олгъан илимлер огретильмеси ве о мектепни битиргенлернинъ — рус мектеплерине, ве хусусан, гимназия ве дарульмуаллимунларгъа кирип, ватан ве миллетке файда кетирмек ичюн бильги алмалары ве бильзат кенди махдумынынъ гимназияда окъутылмасы (махдумы Хайры эфенди — Ялта гимназиясында окъуй) — рахметли бу имамнынъ не къадар фазыл ве не дереджеде муневвер фикирли олдугъына айдын-ачыкъ делиль ве гъает догъру шааттыр.

Эр бир янъы фикирге ве кенди бильмеген шейге къаршы чыкъаракъ, эр ерде джаилане лафлар эткен, мектеп ве медреселеринде озю де окъумагъан, башкъаларны да окъуттырмагъан, имамлыкъ мансабыны — маалле халкъынынъ зекят, фитир садакъаларыны джыймакътан ибарет деп беллеген, гонъюль козю сокъур, фикири тар, видждансыз базы бир моллалардан джанымыз янгъанындан себеп, муневвер фикирли имамларнынъ къыйметини кереги киби такъдирлемек борджлумыз.
Дерекой записи мерхум имамлары Сулейман эфендининъ къадыр-къыйметини кенди сагъ экенде яхшы такъдирлей эди.
Вефат эткен сонъ исе онынъ къадыры ве шерефи даа зияде артаджакъ, эалининъ къальбинде эбедиен бакъий олып, эр вакъыт урьметнен анъыладжакътыр.

Эр анги ерде олса олсун, бугуньки куньде эхли ислям аяты ве яшайышына акъыл ве фикир кучю иле ёлуна къоя биледжек дереджеде идаре ве тесир этемедиклеринден, динге алякъасы олсун, олмасын, эр бир иште шериаткъа сильтем япмакъ истейлер ве кендилериндже шу дин ве шериатнынъ реиси зан этдиклери имамларгъа мураджаат этип, бутюн аят ве яшайышларыны оларнынъ агьызларындан чыкъкъан сёзлерге коре юрсетелер.
Бу куньде эхли ислямнынъ теракъкъий этюви я да тёбен тюшюви, яхут келеджекте аят-мематына биринджи невбетте себепчи олгъан адамлар шу эалининъ хызметинде булунып, оларнынъ рухларына тесир эткен имамлар ве моллалардыр.
Келеджекте дуа ве тешеккюрлер яхуд къаргъыш ве месулиетлер оларгъа аит оладжакъ.
Олар буны яхшы бильсинлер.

Ишбу Дерекойде мен эки сене муаллимлик яптым.
Бу ерде даа къалмакъ ве мектепни даа да инкишаф эттирмек мумкюн эди.
Эали де меним анда къалмамны пек истеген эди.
Лякин мерхум бабам мени озь аилемиз янында олгъанымны истедигинден, Дерекойни, Ялтаны джисмен терк этмеге меджбур олдым.
Факъат, къальбден, асла унутдыгъым ёкъ.
Алидженап ве аджайип халкъ саиби олгъан мерхум имам Сулейман эфенди, шенъ гонъюлли ве гъарезсиз маалле адамлары иле бирадеране ве севимли олгъан къонушув ве субетлер, сёз, динълеген ве итаатлы талебелернинъ окъувы иле кечирильген куньлер, татиль вакъытларында табиатнынъ гузелликлери арасында истраат этип кечирильген дакъкъаларнынъ эр бири даа тюневин олгъан киби хатырымдадыр.
Шаркъ мемлекетлерининъ икълим ве авасы гузель олдугъы киби, инсанлары, да пек эйидир.
Бу хусусан Ялта мусульманлары, эксериетле, ачыкъ фикирли, ферасетли, лаф анълагьан ве файданен зарарны фаркъ эткен затлар олдугъындан, оларнынъ арасында яшамакъ, окъутмакъ киби мукъаддес хызметлеринде булунмакъ мен ичюн буюк бир бахт олды.

Майыс 8-де, сабакътан Эмирасан эфенди Адамановнынъ эвинде уянаракъ, саба къавесини ичкен сонъ, мерхум Сулейман эфендининъ эвине учюмиз бирликте барып, аилесине тазие бильдирдик.
Сонъра, зиярет ичюн, бир къач аркъадашнынъ эвине бардыкъ.
Сонъра Дерекой иле Ялта арасындаки князь Мордвиновнынъ багъчасындан яян кечерек, догъру Ялтагъа энип, бир фаэтон туттыкъ ве Хамитджан эфенди, Эмирасан эфенди — учюмиз бирликте Учансувны корьмеге кеттик.

Учансув — русчада «Учан су» дел адландырыла.
Ялтадан он верст къадар авлакъта олып, гъает юксек дагъларнынъ тёпесинден акъып тюшкен сувнынъ адыдыр.
Юз элли сажын къадар юксекликтен ве дагъ этегиндеки къаяларнынъ биринден дигерине чарпаракъ, гъает къатты сес иле акъып-копюкленип февкъульаде гузель манзара догъурдыгъындан, Ялтагъа кельген мусафирлерни буны корьмеге кетирелер.
О ерге бармакъ ичюн яхшы эки ёл бар.
Бириси — Ливадия янында, экинджиси — Ялта янындаки Аутка деген койден кече.
Адети узьре сеяатчылар бу ёлларнынъ бирисинден кетип, экинджисинден къайталар.
Эм сеяатчылар бу ерге аткъа минип, юкъарыда айтып кечкенимиз киби къылавузлар иле де баралар.
Учансувгъа барылгъан ёллардан, Учансувнынъ янында манзара гъает гузель ве февкъульаде азаматлыдыр.
Хусусан, Учансув янындан бакъкъанда Ялтанынъ корюниши — панорама киби козь огюнъде тура.
Учансув этрафында ве хусусан, экинджи къаттаки тыйнакъ акъкъында ривает киби шаиране бир такъым икяелер бар ки, акъикатен де, бойле икяелер бойле шаиране ерлерге пек мунасиптир.

Учансувнынъ бем-беяз копюклери ичинде шапырдылар ве юз элли сажын юксекликтен атылып тюшкен ернинъ тамам къаршысында тахта дан япылгъан бир агъач эв бар.
Бу эвчикте бир ханым чай, къаве, шоколад» какао, газ сув ичирип, хавъяр ве пенир киби енгиль емеклер берип тура.
Биз дахи, учь аркъадаш, бурада бирликте отурып, бирер къаве ичтик ве бираз истраат эм де табиатны сейир эттиктен сонъра, куньдюз саат бирлерде догъру Дерекойге авдет этип, эвельден яптыгъы давети узерине койнинъ муътеберлеринден Эмирасан эфенди Мустафабаевнинъ эвинде уйле емеги едик.
Бу зат — эхли фикир ве тырышкъакъ бир адам олып, эки огълу — Истанбулда, Мектеби Султаниеде тасильдедирлер.
Кене эки огълу иле бир къызы Ялтада муаллимлик этдигим вакъытта бизде окъугъан эдилер.
Олардан Гали Риза дегени шимди Ялта гимназиясындадыр.

Кене шу куню уйледен сонъ бизим достумыз Эмирасан эфенди Адаманов, идаресинде махсус изин аларакъ, бизни падишанынъ къараргяхы олгъан Ливадиягъа алып барып, багьчаларыны, истраат багьчаларыны, чечеклерини ве сарайларыны темаша эттирди. 
