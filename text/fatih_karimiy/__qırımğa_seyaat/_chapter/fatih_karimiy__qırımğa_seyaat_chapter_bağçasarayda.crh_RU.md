## Багъчасарайда

Майыс 2, джума куню куньдюз саат он экиде Багьчасарай вокзалына энерек, арабаджы тутып, догъру «Центральный» мусафирханесине кеттик.
Вокзал шеэрден алты вёрст къадар четте нее де, ёлу гъает эйи олдугьындан, ёл кирасы къыркъ-етмиш беш капиктен зияде дегиль.

Багьчасарай.
Эвельден Къырым ханларынынъ пайтахты олгъан бу шеэр, шимди Симферополь уездининъ озь-озюни мустакъиль идаре зткен бир больгесидир.
Багъчасарай эки тарафында — пек юксек къаялар ве буюк ташлар олгъан дагъ арасында къурулмыш олдугьындан, шеэрнинъ ичине барып кирмегендже о, четтен корюнмей.
Вокзалдан барып шезрге кириледжек ерде императрица Екатерина кечкен «Музаффериет къапусы» (Гъалебе къапысы) бар.
Онынъ узерине: «1787 сенеси майыс 15» дие язылгъан.
Be онынъ артында, император III Александр ве онынъ буюк аилесининъ 1888 сенеси октябрь 17-де демирёл къазасындан къуртулгъанларына багъышлап мимарджылыкъ джеэтинден гъает гузель япылгъан мермер чешме бар.
Музаффериет къапусындан Багъчасарайнынъ биринджи ве знъ буюк джаддеси башлана.
Бу джадде гъает тар ве узун олып, шезрге кирильдигинен эки тарафында — демирджиханелер, фурунлар, къавеханелер ве чокътан-чокъ кучюк-кучюк зеки тюкянчыкълар корюне.
Ве кеттикче олар эп чокълашалар.
Джадде толусынен Асия усулында: тар, тозлу ве топракълы олып, эки тарафындаки биналары ве тюкянлары да бир къач юз сене эвельки усулда ве тамамиле асиявий бир алдадыр.
Тюкянлары уфакъ, тертипсиз ве базысы гъает эски олып, эт, комюр, чай, шекер, пичен, алтын, кумюш, агъач, аякъкъап, согъан, къартоп, мануфактура маллары, къавеханелер, бербер тюкянлары, ашханелер, иляджханелер ве бузаханелер бир сырададыр.
Ишбу къоджаман джадденинъ орталарына кельген вакъытта къавеханелер иле берберханелернинъ микъдары пек зияде арта.
Эр бир тюкяннынъ янында бир къавехане бар денильсе де, мубалягъа сайылмаз.
Эр бир къавеханеде сабадан акъшамгъа къадар домино ве къарта ойнап, омюр кечирген тенбеллернинъ сайысы да пек чокътыр.

Багъчасарайда, джеми он эки бинъ къадар записи олып, онынъ он бинъи мусульман ве къалгъаны рум, рус, караим, эрмени, еудий, чингене ве саирелердир.
Мусульманларнынъ отуз алты джамиси, бир къач мектеп ве медреселери мевджуттыр.
Медреселери арасында «Зынджырлы медресе» иле «Орта медресе» буюк медреселер сайылалар.
«Зынджырлы медресе»ге бакъкъан вакъуфтан он эки-он беш бинъ къадар келир кельгени белли олса да, низам ве интизамгъа кельгенде, мында эйи программ иле керекли шейлер окъутыларакъ адам етиштирильмей.
Багъчасарайда — полицмейстер, шеэр реиси (галава) ве сайре мемурлар бардыр.
Думасында дахи гласныйлернинъ эксериси — мусульманлардыр.

«Терджиман» газетасы ишбу Багъчасарайда нешир этиле.
Багъчасарайнынъ, эсас оларакъ тиджарети ве зенааты: сафияндан къадын-къызлар ичюн аякъкъаплар ве къадынлар ичюн баш орьтюси япмакъ ве тери ишлемектир.
Мында япылгъан аякъкъаплар Къырымнынъ эр тарафына ве Кавказиягъа сатыла экен.
Багъчасарайнынъ эсас буюк мусафирханелери «Центральный» ве «Фонтан» олып, шеэрнинъ меркезинде ве бири-бирине къапа-къаршыдыр.
«Центральный» мусафирханеси «Фонтан»гъа нисбетен бираз авропаджадыр.
О эки къатлы олып, ашагъыдаки къатында тюкянлар, ичери тарафында къавеханеси ве биллиарды бар.
Юкъарыдаки къатында — одалардыр.
Одаларнынъ фияты бир куньге — етмиш беш капиктен эки кумюшке къадардыр.
Одалары олдукъча темиз.
Чай, къаве ве емеклери бир дереджеде гузель олып, ашамакъ-ичмек ичюн айрыджа залы олса да, «Фонтан»гъа нисбетен одаларынынъ фиятлары бираз юксекчедир.

Русиедеки буюк, гузель ве темиз шеэрлерден Багъчасарайгъа баргъанда, бу ерлерни эвельден корьмеген адам ичюн манзара — февкъульаде меракълы ве гъарайип корюнир.
Авропа ортасында, ич де денъишмеген бир алда, тамамиле халис ве саф бир Асия нумюнеси коресинъ ве кендинъни бундан учь юз сене эвельки бир алемде зан этесинъ.

Мен эвельден бир къач кере Истанбулны ве Истанбулнынъ Багъчасарайгъа бенъзеген Ускудар ве Султан Фатих тарафларыны корьген исем де, кене, эр корьдюкче Багъчасарайны корьмек меракълы ве гъарайип келе эди.
Аркъадашым Хамитджан эфенди исе, тамамиле Асия манзаралы бойле халис мусульман шеэрлерини корьмегенинден, онъа Багъчасарайнынъ ве эалисининъ корюниши зияде гъарайип ве меракълы дуюлды.
«Эгер кенди козьлерим иле корьмейип де, башкъасы манъа бойле икяе эткен олса эди, мен асла инанмаз эдим», — деди.

Вокзалдан «Центральный»ге кельдигимиз вакъыт саат бир къарарларында эди.
Абдест алып, намаз къылып, емек едик ве истраат эттик.
Саат дёрт къарарларында, корюшмек ичюн «Терджиман» газетасынынъ муаррири Исмаил бей Гаспринский дженапларынынъ идареханесине кеттик.
Онынъ идареханеси — биз вокзалдан кельдигимиз джадденинъ экинджи башында олдугьындан, «Центральный»ден чыкъып, о ерге баргъангъа къадар Багъчасарайнынъ кене ярысыны  корьдик.

Биз бардыгъымыз вакъытта Исмаил бей озь одасында олмаса да, бизим гимназист Рефкъат бей, акърабасы Мухамедшах эфенди Акчурин бизни къаршылап алдылар.
Къаве иле икрам эттилер.

Арадан чокъ вакъыт кечмеден Исмаил бейнинъ кендиси де келип чыкъты.
Корюштик.
Аркъадашым Хамитджан эфендини де такъдим этип таныштырдым.
Бираз отурдыкъ, субетлештик.
Обирси куню — майыс дёртте кенди одасында оладжакъ дуа меджлиси саба саат ондан итибарен башлайджагъыны беян этти.
Мусафирханемизге къайтмакъ ичюн Исмаил бейден мусааде алдыгъымыз заман астарханлы мудеррис Габдраман эфенди Гомаров кендисининъ бир шегирти иле о ерге келип кирди.
Бу зат — эм мерхум бабама, эм де кендиме дост ве берадер бир адамдыр.
Олар дахи Исмаил бей иле корюшип, таныштыкътан сонъра, мусафирханемизге къайттыкъ.

«Центральный»ге кельдигимизде, эм Багъчасарайдан, эм де башкъа ерлерден кельген бир къач дост ве ашналарымыз бизим кельгенимизни эшитерек, корюшмек ичюн кельгенлеринден, бири артындан дигери иле та яры геджеге къадар субетлешип отурдыкъ.
Тюрклернинъ ве къырымтатарларнынъ къонушма ве меджлислери пек хош ве енгильдир.
Эксериен саф къальпли, шенъ табиатлыдырлар.
Не сёйлесенъ, анълайлар.
Ве кендилери не сёйлеселер де мундериджели ве хош шейлер айталар.
Бу хусуста бизим Къазан татар л ары пек сынъырлангъанлар.
Бири-бирлери иле корюшкен вакъытта эки-учь дефа къол котерип дуа этмектен ве: «Сагъ-селяметсинъизми?
Аман-эсенсинъизми?» — дне, бир къач дефа текрарламакътан башкъа сёз тапмайлар.
Мужиклеримиз — табиий наданлыкъ ве тербиесизлик себебинден, къаба олалар.
«Улема» исиминде олгъанларымыз нее, бир чокъ оладжакъ-олмайджакъ сёзлер иле зеинлери къарышкъанындан тертипли ве низамлы бир сёз айтмагъа бильмеюрлар.
Сёйленген сёзлерни де анъламаяракъ, адамнынъ айткъанларына деръал янълыш мана берип, фикирлерини де янълыш анълатып, мунакъаша ве музакереге, ве ниает кенди кейфине уймагъан, сёз саиплерине оладжакъ-олмайджакъ джевап берип башлайлар.
Сонъра бири-бирине душманлыкъ ве асет этип, аркъаларындан бири-бирлерини ошеклейлер.
Тюрклер, араплар ве Къырым иле Кавказ халкъларында ве атта къыргъызларда эр вакъыт меджлисни хош кечиреджек нешэли сёзлер булуна ве хош субетлер этиле.

Багъчасарайгъа кельдигимизнинъ экинджи куню, майыс 3-те — шеэрни ве онынъ сейир этиледжек ерлерини корьмек ниети иле мусафирханемизден чыкътыкъ.
Багъчасарайда четтен кельгенлер ичюн сейир этиледжек ве бакъыладжакъ ерлернинъ муимлери — Хансарай, Хан джами, ханларнынъ тюрбелери ве зияретгяхлары, Чуфут къале, Успенский кильсеси ве Багъчасарайнынъ этрафындаки багъ ве багъчалардыр.
Чуфут къале — эски замандан къалма ве еудийлер яшагъан бир шеэр харабеси олып, Багъчасарайдан дёрт-беш вёрстлик ердедир.
Мында татар ханларындан Токътамыш ханнынъ къызы Ненкеджан ханымнынъ да тюрбеси бар.
Булар акъкъында бир чокъ риваетлер, аджайип ве гъарайип икяелер еёйленмектедир.
Багъчасарайлы Осман Нури эфенди Акъчокъракълы Петербургда, Ильяс мырза Бораганскийнинъ матбаасында 1899 сенеси тюркче шаиране бир суретте язылмыш «Ненкеджан ханым тюрбеси» деген бир рисале нешир эттирген эди.
Меракълы эсер.
Успенский кильсеси де шу Чуфут къале тарафта юксек дагънынъ кенарында къаяларнынъ ичине оюлып япылмыш олдугьындан, сейир этмеси меракълыдыр.
Вакъытымыз сыкълет олдугьындан ве аркъадашым Хамитджан эфенди де бу ерлерни корьмеге пек авес этмедигинден, оларны сейир этмеге бармадыкъ да, догъру Хансарайны зиярет этмеге кеттик. 
