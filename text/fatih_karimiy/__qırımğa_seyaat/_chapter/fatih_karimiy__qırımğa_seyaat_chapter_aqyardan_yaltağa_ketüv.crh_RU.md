## Акъярдан Ялтагъа кетюв

Майыс 7-де Ялтагъа кетмек ичюн азырланып, Къара денъизде ялдагъан "Русское общество"нынъ "Батум" деген пароходына минерек, куньдюз саат экиде Акъярдан ёнеп кеттик.
Акъярнен Ялта арасында пароходлар беш саат къадар кетелер.
Ава яхшы олгъанда бу эки арадаки сефер февкъульаде сефалыдыр.
Пароходлар саильге якъын кетелер.
Саильде ем-ешиль тереклер иле орьтюльген гъает юксек дагълар ве къаялар, оларнынъ этеклеринде юзюм, тютюн ве эр тюрлю мейва багъчалары эм де оларнынъ арасында, бакъып тоюлмаз дереджеде, гузель манзаралы дачалар, чечеклер ве ешиликлер ичине комюльген койлер, эвлер, кошклер ве сарайлар бирер-бирер сейяхларнынъ козьлерини охшайлар.

Ялтагъа якъынлашкъанда этрафтан кельген киббарларнынъ истраат ве гонъюль ачув ерлери олгъан Симеиз, Алупка, Мисхор, Гаспра, Кореиз, дюльбер ве император мулькю булунгъан Ливадия адлы ерлерден кечиле ве сонъра Ялтагъа келине.
Умумиет итибары иле бу ерлернинъ летафети ве оларда олгъан эр тюрлю мимарджылыкъ корюнишиндеки биналарнынъ гузеллиги — тарифтен аджиздир.
Вакъыты иле "вахший" татарларнынъ "худудлыкъ" ве "баскъынджылыкъ" этип юрьген бу ерлернинъ бойле дженнет алына кетирильгенини кенди козьлеринънен корьгенде, айретте къаласынъ.
Ве Аллах-Таалянынъ ниметлерине шукюрлер этесинъ.

Дюнья иште бойле.
Илим ве маариф саасында харабелер — абаданлаша, такъыр сахралар — дженнетке чевириле.
Илим ве маарифке тиз чёкмеген ве табиатнынъ эмирине итаат этмеген тенбеллер озь ерлерини — окъумыш ве чалышкъан къавмларына берип, кендилери — гонъюльсизликтен гонъюльсизликке ве зевалдан зевалгъа огърамагъа меджбурлар.
