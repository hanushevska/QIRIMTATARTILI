## Къырымда маариф

Маариф ве илим даркъатмакъ ичюн Къырымда халкъ арасында девлет тарафындан зиядеси иле гъайрет зтильмектедир.
Маариф джеэтинден Къырым Русиенинъ бир чокъ ерлеринден илеридедир.
Бир сыра буюк шеэрлерде — зрлер ве къызлар ичюн орта мектеплер, кучюк ерлерде — дахи уфакъ мектеплер пек чокътыр.
Къырымда джеми эки бинъ къадар мектеп ве юз бинъ къадар талебе олгъаныны эсаплар косьтере.

Мусульманларнынъ да бир къач медреселери ве эр бир койде — субьян мектеплери бардыр.
Медреселернинъ мудеррислери, шагиртлери, тасиль укуллары, бердиги «мейва»лары ве косьтерген нетиджелери — Къазан, Иран, Бухара, Фарс, Къашгъар ве Арапстан медреселерининъ айны-айнына озю ве я нусхасыдыр.
Яни шимдики заманнынъ умумалем ислямиетинде олгъаны киби, Къырым медреселеринде де низам, интизам, махсус бир программ ве махдуд бир муддет тахсилия ве имтиан — сынав киби шейлер ёкъ.
Эксериси, дюнья ве ахиреттен бехабер ве улема къияфетинде олгъан бир такъым лаякъат ве эхлиятсыз худбун, тек озь менфаатыны козьде туткъан шахсия эрбабы' тарафындан медреселерге, куньде кейфлерине коре, истедиклери вакъытларда келип, истедиклери вакъытларда кеткен, тенбель шегиртлерге, эксериси керек олмагъан ве манасыз шейлер огретилип, вакъыт кечирильдигинден, бу медреселерден матлуб семере2 асыл олдугъы — дин ве миллет эм де умумиетле, инсанлыкъ ичюн файдалы ве ислям ичюн юзьни ярыкъ этиджи адамлар етишмеди.
Ве кендилери де, заман ве вазиетке уйгъун олып ич бир дакъикъа фурсатны бошкъа кетирмеден ислях этиледжеклери ерде, эр бири кунь-куньден инкъиразгъа огърап, итибардан тюшмектелер.

Субьян мектеплери ве хусусан, денъиз боюндаки татарларнынъ мектеплери, усули-саутия ёлундан кетип башладыгъы вакъытлардан берли, белли бир дереджеде ислях ве теракъкъият тарафына кечти.
Эм эксери мектеплерде русча да окъула.
Балаларны рус мектеплерине де гондериюрлар.
Ве субьян мектеплеринде къыз ве огълан балалар бирликте окъуюрлар.
Бу хусусларда Къырым мусульманлары бизим Къазан татарларындан илеридедирлер.
Онлар чоджукълары окъутмакъ джеэтине олдукъча зияде тырышув ве гъайрет этиюрлар.
Кенди араларында акъча джыйып, эр бир койде мектеп бина эдиюрлар.
Имамларына, яхут эмиетли олгъан башкъа адамларгъа мушавере этип, балаларны мусульманджа окъутмакъ ичюн яш, гъайретли, эхмиетли ве мумкюн къадар тасиль ве тербие корьмиш бир адамны белли бир микъдар, меселя, айда къыркь-элли (яхут зияде) рубле мааш бермек шарты иле мукъавеле этип, муаллим тутаюрлар.
Балаларнынъ бабалары да, кендилерининъ икътидарларына коре, бала башына эр айда эки, учь, беш рубледен акъча джыйып, муаллимнинъ маашына вериюрлар.
Ве имамларгъа да: «Имам эфенди, сенинъ маале хызметлеринъ вар.
Бизим чоджукъларымызы окъутмая вакъытынъ етишмееджегини биз пек эйи билиюрыз.
Шундан отьрю биз мааш иле бир муаллим тутаракъ, сени бу агъыр хызметтен къуртардыкъ.
Лякин сен, кене, мектепни незарет эт — муаллимнинъ эйи окъутып-окьутмадыгъыны козет.
Ве эр айнынъ башында бизден айлыкъ акъчаларыны джыйып, муаллимнинъ маашыны вер.
Мектепнинъ бакъыладжакъ ве япыладжакъ ишлери олдукъта, бизге сёйле», — деюрлар.

Эгер имам муаллим иле яхшы мунасебетте олур ве мектепнинъ теракъкъийине гъайрет этер исе, эали де имамгъа урьмет ве итибар эдиюр.
Эгер, бизим Къазан имамлары киби, эм куньде окъутмайджакъ, эм де муаллим тутып окъутмагъа разы олмайджакъ исе, ойле имамларгъа анълатып, башкъа имам олыюрлар.
Иште бунъа коредир ки, Къырымда имамлар бу къадар инсаф ве инсаниетлик иле арекет эдиюрлар.
Ве, бизим Къазан имамлары киби, нуфузлы олмадыкъларындан, авам халкъны — къоюн сюрюси киби кездирип, кендилери истедиклерини дженнетке яхут джеэннемге кирсетмек къуветине малик олдукъларыны дава этмиюрлар.
Ве кенди фикирлерине мувафыкъ арекет этмегенлерни деръал, кяфирлик муури басып, къоркъутмаюрлар.
Бельки озьлери авам халкъкъа нисбетен месулиет ташып яптыкълары хызмет ве вазифелерини гузельдже иджра этмеге меджбур олуюрлар.
Акъикъатен де ойледир.
Чюнки халкъ — имамгъа хадим дегиль, бельки имамлар миллетнинъ хадими олмакъ лязимдир.
Авам мевджут олмаса, имамнынъ ич лязимлиги де, эмиети де ёкъ.
А лбу ки, авам мевджут олдукъта, онынъ арасындан, эр вакъыт имам ве хадим етиштирмек мумкюндир.

Къырымда мусульманларнынъ омюр динияларына бакъмакъ, мектел ве медреселерини идаре этмек ичюн бир Диний идаре бардыр.
Муфти эфенди Симферополь шеэринде отурыюр.
Бичаре Къырым татарлары да, бизим Къазан татарлары киби, мектеп ве медреселерининъ ислях этильмесини, имам, мудеррис ве ваазларынынъ бир тертипке къоюлмасыны, джемиети хайриелерининъ низам ве теракъкъийсини, писан ве эдебиятларынынъ ислях этилип, файдалы дерс ве муталяа китаплары мейдангга кетирильмесини, къыскъасы, етмиш тюрлю дертлерининъ дерма шарыны эп шу Диний идарелеринден умют этмекле нафиле ве бош ерде вакъыт кечириюрлар.
Эр тарафтан меюс олдукътан, базан Тюркиеге иджрет этиюрлар.

Къырым татарларынынъ писаны тюркче олып, емек, ичмек ве кийим салым, урф-адет, фикир ве итикъад джеэтлеринден дахи — османлы тюрклерине пек якъындырлар.
Бизим Къазан татарларынынъ азачыкъ илим саиби олгъанлары Къырым татарларынынъ тилини пек енгиль анълаюрлар.
Лякин Къырым татарлары бизим Къазан лисаныны бир къадар кучьлюк иле анълаюрлар.
Шойле исе де бу сонъки вакъытларда Къырым ве Къазан татарлары арасында ихтилят зияделештигинден, бири-бирини гузельдЖе танымагъа башламышлардыр.
Къырым татарлары аля даа санайы яхут алыш-вериш ве тиджарет иле башкъа тарафларгъа, хусусан Русиенинъ ичери улькелерине чокъ кетмеселер де, чалышкъан ве гъайретли Къазан татарлары алыш-вериш ве тиджарет; яхут чешит тюрлю хызметлер иле эм де кезинмек ичюн бутюн Сибириягъа, Маньчжуриягъа, Туркистангъа ве Чин ичлерине1 бардыкълары киби, Къырым ве Кавказ минтакъаларыны да озьлерининъ вуджутларындан марум этмемектедирлер.
Къырым ве Кавказ минтакъаларында ерли халкъларнынъ даянылмайджакъ агъыр ишлерини бизим Къазан татарлары ифа этил2, чыдамлыкъ, азына шукюр этип, агъыр хызметлерге даянмакъ, эр тюрлю ишке къабилиет, итаат ве диндарлыкъ, садакъат эм де догърулыкъ иле, Къырымда: «Къазанскийлер», — дее белли ве мешур оларакъ, эксериси арабаджылыкъ этип, юк ташымакътадырлар.

Къырым мусульманларынынъ кендилери, дахи, умумиет итибары иле, догъру, диндар, саф къальбли, мусафирпервер, къанааткяр ве инсаниетли бир халкътыр.
Русиеден Къырымгъа вармыш киббар руслар эр тюрлю хызметлеринде, эксериен, татарларны къулланыюрлар ве оларнынъ аз пара ве садакъатле тырышып ишлемеклерине руслар пек мемнюн олып, аферин окъуюрлар.

Умумиет итибары иле, мусульман эалисининъ догърулыгъы зе чалышкъырлыгъы укюмет назарында эм пек белли олдыгъындан укюмет де буларны кендининъ назар итифат ве мерхаметинден марум этмеюр.
Имамларыны русча бильмеге эмир этип ве балаларыны окъутмакъ ичюн русча мектеплер ачтырып, атта кучь ве агъыр олгъан мусульманджа уруфат3 иле окъумакъ-язмакътан марум олгъанларны да маариф нуру ве ахлякътан марум этмек ичюн татарларнынъ кенди тиллеринде, лякин енгиль ве къолай олгъан русча уруфат иле эр тюрлю рисалелер нешир эттирилип, татарларнынъ тасиль ве тербиелерине эм де адам олмаларына гъайрет этиюрлар. 
