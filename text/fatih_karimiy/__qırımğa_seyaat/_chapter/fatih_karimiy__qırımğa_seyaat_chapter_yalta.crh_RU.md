## Ялта

Ялта — Къырымнынъ дженюл тарафында ерлешкен.
Къара  денъиз боюнда, булуттан дахи юксек дагъларнынъ этегинде  ерлешкен олып, йигирми бинъ къадар эалиси олгъан бир уезд шеэридир.
Ялтанынъ ерлешкен ери, манзарасы пек гузель.
Ава ве икълими гъает лятиф.
Онъа алып баргъан ёллар мунтазам олдугъындан, Русиенинъ эр тарафындан Ялтагъа, эр сене, он беш-йигирми бинъ микъдарда мусафир кельмекте.
Хусусан, яз ве кузь вакъытлары чокъ келелер.
Оларнынъ базысы, бедендже яхут рухий хаста олгъанларындан, юзюм, денъиз аммамлары ве сайре усуллар иле тедавийленмеге, базы бир зенгин ве киббар адамлар ве хусусан, акъыл хызмети иле огърашкъан ве рухий джеэттен ёргъун олгъан адамлар бу ерге ёргъунлыгъыны савуштырмакъ, ял алмакъ ве ава денъиштирювнен янъы кучь топламакъ ичюн келелер.

Асыл Ялта эалисининъ кечинюви - этрафтан кельген ишбу мусафирлер саесиндедир.
Ялталылар бу мусафилерге яшамакъ ичюн одаларыны берелер, атлары иле кезиндирелер Ве сайре, эр тюрлю хызметлерде булуналар.
Къыскъасы, кельген мусафирлер - эфенди, ялталылар — оларгъа хызметкяр олалар.
Лякин хызметлери бедава дегильдир, о ерини унутмамалы.

Русие улькелеринден Ялтанынъ догъру озюне бармакъ ичюн демирёл ёкъ.
Русиеден баргъан адамлар - Одесса, Акъяр, Кефе, Керчь, Новороссийск киби Къара денъиз саилиндеки шеэрлерден бирине демирёлнен барып, андан Къара денъизде ялдагъан пароходлар иле Ялтагъа баралар.

Къара денъиз пароходлары Ялтагъа, Одессадан - йигирми дёрт саат, Акъярдан — беш саат, Новороссийсктен — йигирми дёрт саат, Керчьтен — он алты саат, Кефеден — еди саатте баралар.
Бу шеэрлернинъ эр бирине Русие шеэрлеринден демирёллар бар.
Курьер тренлер догъру Акъяргъа Петербургдан — къыркъ докъуз саат, Москвадан — отуз алты саатте барып чыкъалар.

Ялтагъа баргъан адамлар кендилерининъ джеплерине ве алларына эм де анда тураджакъ вакъытларынынъ муддетине коре, дачаларда, мусафирханелерде, мебеллештирильген одаларда ве хусусий эвлерде яшайлар.
Факъат биринджи дефа баргъанлар ичюн, ерлешкенге къадар мусафирханелерге кирип, бир муддет анда яшамакъ керек ола.
Ялтада мусафирханелер пек чокъ.
Параходлар барып токътагъан скелеге якъынлары: "Таврида", "Центральный", "Крымский", "Европейский" ве "Гранд отель" мусафирханелеридир.
"Таврида"нынъ къыркъ къадар номери олып, гъает темиз тутулмакъта.
Буюк джадденинъ устюнде ве балконларындан денъиз корюнип тура.
Фияты кузь куньлери — бир кумюш алтмыш капиктен алты кумюшке къадар ве башкъа вакъытларда — сексен капиктен башлай.

"Центральный"нынъ алтмыш къадар номери, гузель бир багъчасы ве биринджи дереджели рестораны бар.
Фияты, кузь куньлери, куньделиги бир кумюштен секиз кумюшке къадар ве башкъа вакъытларда — етмиш беш капиктен башлай.

"Крымский" — тамам денъиз ялысында олып, гузель тутулмакъта олгъан йигирми беш къадар номери ве пек паалы олмагъан рестораны бар.

"Европейский"нинъ отуз учь номери олып, фияты, кузь куню бир кумюш элли капиктен еди кумюшке къадар ве башкъа вакъытларда — бир кумюштен башлана.
Бу мусафирханеде гузель "Эв софрасы" ве о ерде яшагъан мусафилер ичюн бедава денъиз аммамы бар.

"Гранд отель"нинъ етмиш къадар номери бар.
Фияты, кузьде бир кумюштен ве башкъа вакъытларда етмиш беш капиктен башлана.
Рестораны — биринджи дереджелидир.
Къыш куньлери айда алтмыш кумюшке тамамиле пансионгъа (номер иле берабер ашап-ичип яшамагъа) къабул этелер.

Мезкюр мусафиханелер шеэрнинъ эски ве юкъары къысымында ве денъиз боюндаки джаддеде: "Русия", "Марину" ве "Франция" деген буюк мусафиханелер бар.
"Русия" мусафирханеси шеэрнинъ энъ гузель ве денъизге тамамиле къаршы бир еринде булунып, bp тарафындан гузель багъчалар иле сарылап алынгъандыр.
Бу мусафирхане, ялынъыз Русиедеки дегиль, бельки бутюн Авропадаки энъ гузель ве эйи мусафирханелер джумлесинден сайылмакътадыр.
Юз элли номерли, эки залы, къыраатханеси, ваннасы, къышлыкъ багъчасы ве сайре, эр тюрлю раатлыкъ ичюн зарур эшьялары мукеммельдир.
Номерлери бир кумюш элли капиктен ве ашлары — бир кумюш йигирми беш капиктен башлана.

Йигирми эки номери олгъан "Марину", алтмыш номери олгъан "Франция" ве отуз секиз номери олгъан "Метрополь" мусафирханелери ве саирелер пек эйи ве темиз олып, мусафирханелернинъ ихтияджы ве раатланувларына пек буюк эмиет бериле.
Ялтагъа бара экенсинъ — параны чокъча алмалы.
Бу исе — биринджи шарттыр.

Мебельнен донатылгъан одалар ве пансионлар Ялтада эр адымда дейджек киби чокътыр.
Хусусан, дачалар кирагъа чокъ бериле.
Пароходдан чыкътыкъта къаршы алмакъ ичюн кельген мусафирхане комиссионерлери эр вакъыт булуналар.
Картузларына мусафирханелернинъ адлары язылмыштыр.

Юк аз олса аммалгъа котертип мусафирханелерге джаяв, эгер чокъ исе араба иле кетиле.
Ялтанынъ арабалары (извозчиклери) гъает гузель ве аля олып, Русиенинъ башкъа ерлеринде оларгъа тенъ кельгени ёкътыр.
Узерине шемсие къурулмыш олгъан, орюльген гъает гузель ве незакетли фаэтонларгьа — эр бири бир къач кумюшлик аджайип атлар екильген арабаларгъа отурып, табиатнынъ гузеллиги арасында кезмек - пек сефалы ве ферахлыдыр.
Шеэрнинъ эр бир къысымы ичюн арабаджыларгъа бельгиленген фият бар.
Фиятлары юксек дегиль.

Ялтагъа кельген мусафирлер шеэрнинъ этрафына ве къырларгъа-чёллерге, кимерде, аткъа минип кетелер.
Бунынъ ичюн де гъает гузель ве аля атларны азырлап тургъан адамлар барлар.
Оларгъа "къылавуз" дейлер.
Олар, ялынъыз, татарлардандыр.
Мусафирлерге, керегине коре, бир яхут бир къач дане ат берелер.
Кендилери де гузель ве гъает дюльбер кийинип, айры бир аткъа минерек, бирликте кетелер.
Мусафирлерге ёл косьтерелер.
Токътадыкъта, атларыны бакъалар ве эр тюрлю хызметлерде булуналар.
Къырларда кезинмек ичюн эрлернен бирликте, яхуд, ялынъызкъылавуз иле, аткъа минип кеткен къадын-къызлар да чокъ ола.
Сагълам вуджутлы, гузель къияфетли олгъан бу татар йигитлери иле аткъа миндирип кездиклери базы мусафирлер арасында олып кечкен сёйленильмекте олгъан лятиф ве шаиране риваетлер олып кечкени киби, бу къылавузларнынъ ресимлери, кимерде, "Будильник" журналынынъ саифелерини де яраштырмакътадыр.

Ялтанынъ энъ буюк ве энъ гузель джаддеси денъиз ялысындаки "Набережная" адлы чаршы олып, аля тюкянлар, тиджарет, алыш-вериш ве кезинти ерлери, раатлыкъ багъачасы — бу ердедир.
Ялтада эрлер ве къызлар ичюн гимназиялар ве ондан зияде башлангъыч мектеп бар.
Шеэрде даимий оларакъ эллиге якъын эким ве йигирмиден зияде эмшире, массажджылар бар.
Ве, мувакъкъат оларакъ, дарульфунунлы шеэрлерден мешур профессорлар келип туралар.
"Крымский курьер" ве "Ялтинский листок" деген эки газета чыкъа.
Эрлер гимназиясында кокюси зайыф олгъан шегиртлер ичюн, умумий бир яшав ери бар.
Мында къарарнен алты юз кумюш пара алына.

Риваетлерге коре, Ялта — эвель заманларда Къара денъиз ялыларына кочип кельген рум муаджирлери тарафындан къурулгъан олып, 12-нджи асырларда язып къалдыргъан Ибн Идрисий адлы муэллифнинъ эсеринден беллидир.
О эсерде айтылгъанына коре, Ялта дженевизлер къол астында олып, бу ерде оларнынъ консуллары ерлешкен.
1475 сенелери дженевизл ернинъ Къырымдаки башкъа мульклеринен берабер, Ялта къасабасы дахи османлы тюрклерининъ элине кече ве пек чокъ заман тюрклер ве татарларнынъ къол астында олгъан.
Этрафларда къалгъан христиан румларнынъ базылары бу вакъытта ислям динине кечкенлер.
Шимди Къара денъиз боюнда ве хусусан, Ялта этрафында яшагъан къырымтатарларнынъ базылары о заманларда ислям динини къабул эткен рум л ар несилиндендир дейлер.

1800-нджи йылларда Ялтада, анджакъ 13 аиле олгъан.
1820-нджи сенелерде, князь Воронцовнынъ бу тарафларнынъ мемуриети ичюн япкъан гъайрети саесинде, "Урьянда", "Алупка", "Ливадия", "Гаспра" ве "Магъарач" киби келирли ерлер мейдангъа кетирильген ве меркезий идаре олмакъ узьре бир шеэрге ихтиядж сезильдигинден, Къырымгъа кельдиги вакъыт мутевафи император Николай Биринджи тарафындан 1837 сенеси Ялтанынъ шеэр олмасына дайр ферман чыкъарылгъан.
Ве сонъки отуз беш сене ичерисинде Ялта пек зияде Уеракъкъий этил, мемурий къияфетке кирген.
Хусусан, Ялтагъа якъын олгъан Ливадия 1861 сенеси падишанынъ сойадыны аларакъ, эр сене падиша азретлерининъ ве, яхуд, онынъ аиле азаларынынъ бу ерге кельмелери Къырымнынъ мемуриетине пек чокъ тесир этмектедир.
Шимдики вакъытта Ялта ве онынъ этрафынынъ гузеллик ве инкишафы айретленирли дереджедедир.

Русиенинъ шималий тарафларында къатты сувукълар олгъанда осюмликсиз ве берекетсиз топракъларда, эвельки киби къыйметсиз шейлер сачаракъ, джеми аилеси иле бутюн омюрлерини инсан тасавур этамайджакъ дереджеде агъыр ишлер иле кечирдиклери алда, кене, къарынлары тоюнджа ашамакъ ве устьлерине адамджасына кийинмек сеадетинден марум олгъан мужиклерни Ялтагъа кетирип, амфитеатр киби дагъ этеклерине къурулгъан козьлерни къамаштыраджакъ дереджеде гузель манзаралы сарайларны, даимий ешилликлер, мейва тереклери ве бинълердже чешит чечеклер ве шадырванлар арасында юва киби къурулгъан дачаларны ве оларнынъ ичерисинде урьмет ве наз иле, эр тюрлю раатлыкъ ве сеадетлерге гъаркъ олып яшагъан бахытлыларны косьтеререк: "Иште, китапларда беян этильген дженнет ве урилер — булардыр" — дениледжек олса, ич шубесиз инаныр эдилер.
